<h4>Gostoljubiva mudrost</h4><p class="pocetakParagrafa"> <span class="brojRetka" id="1">1</span>Mudrost je sazidala sebi kuću,</p><p class="stih2">i otesala sedam stupova.</p><p class="stih1"> <span class="brojRetka" id="2">2</span>Poklala je svoje klanice, pomiješala svoje vino</p><p class="stih2">i postavila svoj stol.</p><p class="stih1"> <span class="brojRetka" id="3">3</span>Poslala je svoje djevojke</p><p class="stih2">da objave svrh gradskih visina:</p><p class="stih1"> <span class="brojRetka" id="4">4</span>»Tko je neiskusan, neka se svrati ovamo!«</p><p class="stih2">A nerazumnima govori:</p><p class="stih1"> <span class="brojRetka" id="5">5</span>»Hodite, jedite od mojega kruha</p><p class="stih2">i pijte vina koje sam pomiješala.</p><p class="stih1"> <span class="brojRetka" id="6">6</span>Ostavite ludost, da biste živjeli,</p><p class="stih2">i hodite putem razboritosti.«</p><h4>Protiv podrugljivca</h4><p class="stih1"> <span class="brojRetka" id="7">7</span>Tko poučava podrugljivca, prima pogrdu,</p><p class="stih2">i tko prekorava opakoga, prima ljagu.</p><p class="stih1"> <span class="brojRetka" id="8">8</span>Ne kori podsmjevača, da te ne zamrzi;</p><p class="stih2">kori mudra, da te zavoli.</p><p class="stih1"> <span class="brojRetka" id="9">9</span>Pouči mudroga, i bit će još mudriji;</p><p class="stih2">uputi pravednoga, i uvećat će se njegovo znanje.</p><p class="stih1"> <span class="brojRetka" id="10">10</span>Gospodnji strah početak je mudrosti</p><p class="stih2">a razboritost je spoznaja Presvetog.</p><p class="stih1"> <span class="brojRetka" id="11">11</span>»Po meni ti se umnožavaju dani</p><p class="stih2">i množe ti se godine života.</p><p class="stih1"> <span class="brojRetka" id="12">12</span>Ako si mudar, sebi si mudar;</p><p class="stih2">budeš li podsmjevač, sam ćeš snositi.«</p><h4>Gospođa ludost oponaša mudrost</h4><p class="stih1"> <span class="brojRetka" id="13">13</span>Gospođa ludost puna je strasti,</p><p class="stih2">prosta je i ne zna ništa.</p><p class="stih1"> <span class="brojRetka" id="14">14</span>I sjedi na vratima svoje kuće</p><p class="stih2">na stolici, u gradskim visinama,</p><p class="stih1"> <span class="brojRetka" id="15">15</span>te poziva one koji prolaze putem,</p><p class="stih2">koji ravno idu svojim stazama:</p><p class="stih1"> <span class="brojRetka" id="16">16</span>»Tko je neiskusan, neka se svrati ovamo!«</p><p class="stih2">I nerazumnomu govori:</p><p class="stih1"> <span class="brojRetka" id="17">17</span>»Kradena je voda slatka,</p><p class="stih2">i ugodno je potajno jesti kruh.«</p><p class="stih1"> <span class="brojRetka" id="18">18</span>A on ne zna da su Sjene ondje,</p><p class="stih2">da uzvanici njezini počivaju u podzemlju.</p>