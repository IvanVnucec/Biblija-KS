<h4>Zaštita od loša društva</h4><p class="pocetakParagrafa"> <span class="brojRetka" id="1">1</span>Sine moj, ako primiš moje riječi</p><p class="stih2">i pohraniš u sebi moje zapovijedi,</p><p class="stih1"> <span class="brojRetka" id="2">2</span>i uhom svojim osluhneš mudrost</p><p class="stih2">i obratiš svoje srce razboru;</p><p class="stih1"> <span class="brojRetka" id="3">3</span>jest, ako prizoveš razum</p><p class="stih2">i zavapiš za razborom;</p><p class="stih1"> <span class="brojRetka" id="4">4</span>ako ga potražiš kao srebro</p><p class="stih2">i tragaš za njim kao za skrivenim blagom –</p><p class="stih1"> <span class="brojRetka" id="5">5</span>tada ćeš shvatiti strah Gospodnji</p><p class="stih2">i naći ćeš Božje znanje.</p><p class="stih1"> <span class="brojRetka" id="6">6</span>Jer Jahve daje mudrost,</p><p class="stih2">iz njegovih usta dolazi znanje i razboritost.</p><p class="stih1"> <span class="brojRetka" id="7">7</span>On pravednicima pruža svoju pomoć,</p><p class="stih2">štit je onih koji hode u bezazlenosti.</p><p class="stih1"> <span class="brojRetka" id="8">8</span>Jer on štiti staze pravde</p><p class="stih2">i čuva pute svojih pobožnika.</p><p class="stih1"> <span class="brojRetka" id="9">9</span>Tada ćeš shvatiti pravdu, pravicu, pravednost</p><p class="stih2">i sve staze dobra,</p><p class="stih1"> <span class="brojRetka" id="10">10</span>jer će mudrost ući u tvoje srce</p><p class="stih2">i spoznaja će obradovati tvoju dušu.</p><p class="stih1"> <span class="brojRetka" id="11">11</span>Oprez će paziti na te</p><p class="stih2">i razboritost će te čuvati:</p><p class="stih1"> <span class="brojRetka" id="12">12</span>da te izbavi od zla puta,</p><p class="stih2">od varava čovjeka,</p><p class="stih1"> <span class="brojRetka" id="13">13</span>od onih koji ostavljaju staze poštenja</p><p class="stih2">te idu mračnim putovima;</p><p class="stih1"> <span class="brojRetka" id="14">14</span>koji se vesele čineći zlo</p><p class="stih2">i likuju u opačinama zloće;</p><p class="stih1"> <span class="brojRetka" id="15">15</span>kojih su staze krive</p><p class="stih2">i koji su opaki na svojim putovima;</p><p class="stih1"> <span class="brojRetka" id="16">16</span>da te izbavi od preljubnice</p><p class="stih2">i od tuđinke koja laska riječima;</p><p class="stih1"> <span class="brojRetka" id="17">17</span>koja ostavlja prijatelja svoje mladosti</p><p class="stih2">i zaboravlja zavjet svoga Boga</p><p class="stih1"> <span class="brojRetka" id="18">18</span>jer joj kuća tone u smrt</p><p class="stih2">i njezini putovi vode mrtvima.</p><p class="stih1"> <span class="brojRetka" id="19">19</span>Tko god zalazi k njoj ne vraća se nikad</p><p class="stih2">i ne nalazi više putove života.</p><p class="noviRedak"> </p><p class="stih1"> <span class="brojRetka" id="20">20</span>Zato idi putem čestitih</p><p class="stih2">i drži se staza pravedničkih!</p><p class="stih1"> <span class="brojRetka" id="21">21</span>Jer samo će pravedni nastavati zemlju</p><p class="stih2">i bezazleni će ostati na njoj.</p><p class="stih1"> <span class="brojRetka" id="22">22</span>A opake će zbrisati sa zemlje</p><p class="stih2">i bogohulnike iščupati iz nje.</p>