<h4>Uvodni natpis</h4><p class="pocetakParagrafa"> <span class="brojRetka" id="1">1</span>Mudre izreke Salomona, sina Davidova, kralja izraelskog:</p><p class="stih1"> <span class="brojRetka" id="2">2</span>da se spozna mudrost i pouka,</p><p class="stih2">da se shvate razumne riječi;</p><p class="stih1"> <span class="brojRetka" id="3">3</span>da se primi umna pouka,</p><p class="stih2">pravda i pravica i nepristranost;</p><p class="stih1"> <span class="brojRetka" id="4">4</span>da se dade pamet neiskusnima,</p><p class="stih2">mladiću znanje i umijeće;</p><p class="stih1"> <span class="brojRetka" id="5">5</span>kad mudar čuje, da umnoži znanje,</p><p class="stih2">a razuman steče mudrije misli;</p><p class="stih1"> <span class="brojRetka" id="6">6</span>da razumije izreke i prispodobe,</p><p class="stih2">riječi mudraca i njihove zagonetke.</p><p class="noviRedak"> </p><p class="stih1"> <span class="brojRetka" id="7">7</span>Strah je Gospodnji početak spoznaje,</p><p class="stih2">ali ludi preziru mudrost i pouku.</p><h2>I. PROSLOV</h2><h3>PREPORUKA MUDROSTI</h3><h4>Kloniti se loša društva</h4><p class="stih1"> <span class="brojRetka" id="8">8</span>Poslušaj, sine moj, pouku oca svoga</p><p class="stih2">i ne odbacuj naputka svoje majke!</p><p class="stih1"> <span class="brojRetka" id="9">9</span>Jer će ti biti ljupki vijenac na glavi</p><p class="stih2">i ogrlica oko tvoga vrata.</p><p class="stih1"> <span class="brojRetka" id="10">10</span>Sine moj, ako te grešnici mame,</p><p class="stih2">ne pristaj;</p><p class="stih1"> <span class="brojRetka" id="11">11</span>ako bi rekli: »Hodi s nama, da vrebamo krv,</p><p class="stih2">čekamo u zasjedi nevina ni za što;</p><p class="stih1"> <span class="brojRetka" id="12">12</span>da ih progutamo žive kao carstvo smrti</p><p class="stih2">i cijele kao one koji silaze u grob;</p><p class="stih1"> <span class="brojRetka" id="13">13</span>naplijenit ćemo svakojaka blaga,</p><p class="stih2">napuniti svoje kuće plijenom;</p><p class="stih1"> <span class="brojRetka" id="14">14</span>bacat ćeš s nama svoj ždrijeb,</p><p class="stih2">svi ćemo zajedno imati jednu kesu.«</p><p class="stih1"> <span class="brojRetka" id="15">15</span>Sine moj, ne idi s njima na put,</p><p class="stih2">makni nogu od njihove staze.</p><p class="stih1"> <span class="brojRetka" id="16">16</span>Jer na zlo trče svojim nogama</p><p class="stih2">i hite prolijevati krv.</p><p class="stih1"> <span class="brojRetka" id="17">17</span>Jer uzalud je razapinjati mrežu</p><p class="stih2">pred očima svim pticama.</p><p class="stih1"> <span class="brojRetka" id="18">18</span>A oni vrebaju vlastitu krv,</p><p class="stih2">postavljaju zasjedu svojemu životu.</p><p class="stih1"> <span class="brojRetka" id="19">19</span>Takva je sudba svih lakomih na ružan dobitak:</p><p class="stih2">on ih života stane.</p><h4>Opomena nemarnima</h4><p class="stih1"> <span class="brojRetka" id="20">20</span>Mudrost glasno uzvikuje na ulici,</p><p class="stih2">na trgovima diže svoj glas;</p><p class="stih1"> <span class="brojRetka" id="21">21</span>propovijeda po bučnim uglovima,</p><p class="stih2">na otvorenim gradskim vratima govori svoje riječi:</p><p class="stih1"> <span class="brojRetka" id="22">22</span>»Dokle ćete, vi glupi, ljubiti glupost</p><p class="stih2">i dokle će podsmjevačima biti milo podsmijevanje,</p><p class="stih2">i dokle će bezumnici mrziti znanje?</p><p class="stih1"> <span class="brojRetka" id="23">23</span>Poslušajte moju opomenu!</p><p class="stih2">Gle, svoj duh pred vas izlijevam,</p><p class="stih2">hoću vas poučiti svojim riječima.</p><p class="stih1"> <span class="brojRetka" id="24">24</span>Koliko sam vas zvala, a vi ste odbijali;</p><p class="stih2">pružala sam ruku, ali je nitko ne opazi.</p><p class="stih1"> <span class="brojRetka" id="25">25</span>Nego ste odbacili svaki moj savjet</p><p class="stih2">i niste poslušali moje opomene;</p><p class="stih1"> <span class="brojRetka" id="26">26</span>zato ću se i ja smijati vašoj propasti,</p><p class="stih2">rugat ću se kad vas obuzme tjeskoba:</p><p class="stih1"> <span class="brojRetka" id="27">27</span>kad navali na vas strah kao nevrijeme</p><p class="stih2">i zgrabi vas propast kao vihor,</p><p class="stih2">kad navali na vas nevolja i muka.</p><p class="stih1"> <span class="brojRetka" id="28">28</span>Tada će me zvati, ali se ja neću odazvati;</p><p class="stih2">tražit će me, ali me neće naći.</p><p class="stih1"> <span class="brojRetka" id="29">29</span>Jer su mrzili spoznaju</p><p class="stih2">i nisu izabrali Gospodnjeg straha</p><p class="stih1"> <span class="brojRetka" id="30">30</span>niti su poslušali moj savjet,</p><p class="stih2">nego su prezreli svaku moju opomenu.</p><p class="stih1"> <span class="brojRetka" id="31">31</span>Zato će jesti plod svojeg vladanja</p><p class="stih2">i nasititi se vlastitih savjeta.</p><p class="stih1"> <span class="brojRetka" id="32">32</span>Jer glupe će ubiti njihovo odbijanje,</p><p class="stih2">a nemar će upropastiti bezumne.</p><p class="stih1"> <span class="brojRetka" id="33">33</span>A tko sluša mene, bezbrižan ostaje</p><p class="stih2">i spokojno živi bez straha od zla.«</p>