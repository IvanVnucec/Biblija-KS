<h4>»Budite sveti!«</h4><p class="pocetakParagrafa"> <span class="brojRetka" id="1">1</span>Jahve reče Mojsiju:  <span class="brojRetka" id="2">2</span>»Govori svoj zajednici Izraelaca i reci im: ‘Sveti budite! Jer sam svet ja, Jahve, Bog vaš!</p><p class="pocetakParagrafa"> <span class="brojRetka" id="3">3</span>Svoje se majke i svoga oca svaki bojte!</p><p class="pocetakParagrafa">Subote moje držite! Ja sam Jahve, Bog vaš!</p><p class="pocetakParagrafa"> <span class="brojRetka" id="4">4</span>Ne obraćajte se na ništavila! Ne pravite sebi lijevanih kumira! Ja sam Jahve, Bog vaš!</p><p class="pocetakParagrafa"> <span class="brojRetka" id="5">5</span>Kad prinosite Jahvi žrtvu pričesnicu, prinesite je tako da budete primljeni.  <span class="brojRetka" id="6">6</span>Neka se pojede na dan kad je prinosite ili sutradan. Što preostane za prekosutra neka se spali na vatri.  <span class="brojRetka" id="7">7</span>Kad bi se jelo od toga jela treći dan, bilo bi odvratno i žrtva ne bi bila primljena.  <span class="brojRetka" id="8">8</span>A onaj koji je ipak jede neka snosi posljedice svoje krivnje. Budući da je oskvrnuo ono što je Jahvi posvećeno, neka se takav odstrani iz svoga naroda.</p><p class="pocetakParagrafa"> <span class="brojRetka" id="9">9</span>Kad žetvu žanjete po svojoj zemlji, ne žanjite dokraja svoje njive; niti pabirčite ostatke poslije svoje žetve.  <span class="brojRetka" id="10">10</span>Ne paljetkuj svoga vinograda; ne kupi po svom vinogradu palih boba, nego ih ostavljaj sirotinji i strancu! Ja sam Jahve, Bog vaš.</p><p class="pocetakParagrafa"> <span class="brojRetka" id="11">11</span>Nemojte krasti; nemojte lagati i varati svoga bližnjega.  <span class="brojRetka" id="12">12</span>Nemojte se krivo kleti mojim imenom i tako oskvrnjivati ime svoga Boga. Ja sam Jahve!</p><p class="pocetakParagrafa"> <span class="brojRetka" id="13">13</span>Ne iskorišćuj svoga bližnjega niti ga pljačkaj! Radnikova zarada neka ne ostane pri tebi do jutra.  <span class="brojRetka" id="14">14</span>Nemoj psovati gluhoga niti pred slijepca stavljaj zapreku. Svoga se Boga boj! Ja sam Jahve!</p><p class="pocetakParagrafa"> <span class="brojRetka" id="15">15</span>Ne počinjajte nepravde u osudama! Ne budi pristran prema neznatnome niti popuštaj pred velikima; po pravdi sudi svome bližnjemu!  <span class="brojRetka" id="16">16</span>Ne raznosi klevete među svojim narodom; ne izvrgavaj pogibli krv svoga bližnjega. Ja sam Jahve!</p><p class="pocetakParagrafa"> <span class="brojRetka" id="17">17</span>Ne mrzi svoga brata u svom srcu! Dužnost ti je koriti svoga sunarodnjaka. Tako nećeš pasti u grijeh zbog njega.  <span class="brojRetka" id="18">18</span>Ne osvećuj se! Ne gaji srdžbe prema sinovima svoga naroda. Ljubi bližnjega svoga kao samoga sebe. Ja sam Jahve!</p><p class="pocetakParagrafa"> <span class="brojRetka" id="19">19</span>Držite moje zapovijedi!</p><p class="pocetakParagrafa">Ne daj svome blagu da se pari s drugom vrstom. Svoga polja ne zasijavaj dvjema vrstama sjemena. Ne stavljaj na se odjeće od dvije vrste tkanine.</p><p class="pocetakParagrafa"> <span class="brojRetka" id="20">20</span>Ako bi tko legao s ropkinjom koja je zaručena za drugoga, a ona ne bude ni otkupljena ni oslobođena, treba ga kazniti, ali ne smrću, jer ona nije slobodna.  <span class="brojRetka" id="21">21</span>Neka on na ulazu u Šator sastanka prinese Jahvi žrtvu naknadnicu, to jest jednoga ovna kao žrtvu naknadnicu.  <span class="brojRetka" id="22">22</span>Neka svećenik tim ovnom žrtve naknadnice izvrši nad tim čovjekom obred pomirenja pred Jahvom za počinjeni grijeh. I grijeh koji je počinio bit će mu oprošten.</p><p class="pocetakParagrafa"> <span class="brojRetka" id="23">23</span>Kad uđete u zemlju i zasadite bilo kakvu voćku, smatrajte njezine plodove za neobrezane. Tri godine neka vam budu neobrezani: neka se ne jedu.  <span class="brojRetka" id="24">24</span>Četvrte godine neka se svi njezini plodovi posvete na svetkovinu zahvale Jahvi.  <span class="brojRetka" id="25">25</span>Istom pete godine jedite njezin plod i ubirite sebi njezin urod. Ja sam Jahve, Bog vaš!</p><p class="pocetakParagrafa"> <span class="brojRetka" id="26">26</span>Ništa s krvlju nemojte jesti! Ne gatajte! Ne čarajte!</p><p class="pocetakParagrafa"> <span class="brojRetka" id="27">27</span>Ne zaokružujte kose na svojim sljepoočnicama; ne šišajte okrajka svoje brade.  <span class="brojRetka" id="28">28</span>Ne urezujte zareza na svome tijelu za pokojnika; niti na sebi usijecajte kakvih biljega. Ja sam Jahve!</p><p class="pocetakParagrafa"> <span class="brojRetka" id="29">29</span>Ne obeščašćuj svoje kćeri dajući je za javnu bludnicu. Tako se zemlja neće podati bludnosti niti će se napuniti pokvarenošću.</p><p class="pocetakParagrafa"> <span class="brojRetka" id="30">30</span>Držite moje subote; štujte moje svetište. Ja sam Jahve!</p><p class="pocetakParagrafa"> <span class="brojRetka" id="31">31</span>Ne obraćajte se na zazivače duhova i vračare; ne pitajte ih za savjet. Oni bi vas opoganili. Ja sam Jahve, Bog vaš!</p><p class="pocetakParagrafa"> <span class="brojRetka" id="32">32</span>Ustani pred sijedom glavom; poštuj lice starca; boj se svoga Boga. Ja sam Jahve!</p><p class="pocetakParagrafa"> <span class="brojRetka" id="33">33</span>Ako se stranac nastani u vašoj zemlji, nemojte ga ugnjetavati.  <span class="brojRetka" id="34">34</span>Stranac koji s vama boravi neka vam bude kao sunarodnjak; ljubi ga kao sebe samoga. Ta i vi ste bili stranci u egipatskoj zemlji. Ja sam Jahve, Bog vaš!</p><p class="pocetakParagrafa"> <span class="brojRetka" id="35">35</span>Ne počinjajte nepravde u osudama, u mjerama za duljinu, težinu i obujam.  <span class="brojRetka" id="36">36</span>Neka su vam mjerila točna; utezi jednaki; efa prava; prav hin. Ja sam Jahve, Bog vaš, koji sam vas izveo iz zemlje egipatske.</p><p class="pocetakParagrafa"> <span class="brojRetka" id="37">37</span>Držite sve moje zakone i sve moje naredbe; vršite ih. Ja sam Jahve!’«</p>