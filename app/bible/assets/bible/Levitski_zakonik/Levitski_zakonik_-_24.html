<h3>DODATNI OBREDNI PROPISI</h3><h4>Vječna vatra</h4><p class="pocetakParagrafa"> <span class="brojRetka" id="1">1</span>Jahve reče Mojsiju:</p><p class="pocetakParagrafa"> <span class="brojRetka" id="2">2</span>»Naredi Izraelcima da ti za svijećnjak donose čistoga ulja od istupanih maslina, da se uvijek održava svjetlo.  <span class="brojRetka" id="3">3</span>Neka ga Aron svagda sprema pred Jahvom od večeri do jutra u Šatoru sastanka, pred zavjesom svjedočanstva. Neka je ovo trajan zakon vašim naraštajima.  <span class="brojRetka" id="4">4</span>Neka Aron neprekidno održava svjetlila na čistome svijećnjaku pred Jahvom.«</p><p class="noviRedak"> <h4>Kruhovi na zlatnom žrtveniku</h4><p class="pocetakParagrafa"> <span class="brojRetka" id="5">5</span>»Potom uzmi najboljeg brašna i od njega ispeci dvanaest pogača. Neka u svakoj pogači budu dvije desetine efe.  <span class="brojRetka" id="6">6</span>Onda ih poredaj u dva reda – po šest u redu – na čistome stolu što je pred Jahvom.  <span class="brojRetka" id="7">7</span>Na svaki red stavi čistoga tamjana. Neka to bude hrana prinesena kao spomen – paljena žrtva Jahvi.  <span class="brojRetka" id="8">8</span>Svake subote, bez prijekida, neka se postavljaju pred Jahvu. To neka Izraelci vrše zbog vječnoga saveza.  <span class="brojRetka" id="9">9</span>Neka pripadnu Aronu i njegovim sinovima. Oni ih imaju blagovati na posvećenu mjestu. To je njemu vrlo svet dio Jahvinih paljenih žrtava. To neka bude trajna odredba.«</p><p class="noviRedak"> <h4>Psovka i zakon odmazde</h4><p class="pocetakParagrafa"> <span class="brojRetka" id="10">10</span>A sin jedne Izraelke, komu otac bijaše Egipćanin, iziđe među Izraelce i zametne u taboru svađu s nekim Izraelcem.  <span class="brojRetka" id="11">11</span>Uto sin Izraelke pogrdi Ime i opsuje ga. Tada ga dovedu Mojsiju. – Mati mu se zvala Šelomit, a bila je kći Dibrijeva iz plemena Danova. –  <span class="brojRetka" id="12">12</span>Stave ga u zatvor dok im se ne očituje volja Jahvina.</p><p class="pocetakParagrafa"> <span class="brojRetka" id="13">13</span>Onda Jahve reče Mojsiju:  <span class="brojRetka" id="14">14</span>»Izvedi psovača iz tabora. Potom svi oni koji su ga čuli neka stave svoje ruke na njegovu glavu. A onda neka ga sva zajednica kamenuje.</p><p class="pocetakParagrafa"> <span class="brojRetka" id="15">15</span>Poslije toga ćeš ovako prozboriti Izraelcima:</p><p class="pocetakParagrafa">‘Tko god opsuje Boga svoga neka snosi svoju krivnju;  <span class="brojRetka" id="16">16</span>tko izgovori hulu na ime Jahvino neka se smakne – neka ga sva zajednica kamenuje; bio stranac ili domorodac, ako pohuli ime Jahvino, mora mrijeti.</p><p class="pocetakParagrafa"> <span class="brojRetka" id="17">17</span>Ako čovjek zada smrtan udarac drugome, mora se smaknuti.</p><p class="pocetakParagrafa"> <span class="brojRetka" id="18">18</span>Tko usmrti živinče mora ga nadomjestiti: život za život.</p><p class="pocetakParagrafa"> <span class="brojRetka" id="19">19</span>Tko ozlijedi svoga bližnjega neka mu se učini kako je on učinio:  <span class="brojRetka" id="20">20</span>lom za lom, oko za oko, zub za zub – rana koju je on zadao drugome neka se zada i njemu.</p><p class="pocetakParagrafa"> <span class="brojRetka" id="21">21</span>Tko usmrti živinče mora ga nadoknaditi, ali tko ubije čovjeka mora umrijeti.  <span class="brojRetka" id="22">22</span>Neka vam je jednak sud i strancu i domorocu. Jer ja sam Jahve, Bog vaš.’«</p><p class="pocetakParagrafa"> <span class="brojRetka" id="23">23</span>Pošto je Mojsije to izložio Izraelcima, oni izvedu psovača izvan tabora i zaspu ga kamenjem. Učine, dakle, Izraelci kako je Jahve Mojsiju naredio.</p></p></p>