<h4>Žrtva prinosnica</h4><p class="pocetakParagrafa"> <span class="brojRetka" id="1">1</span>‘Kad tko želi prinijeti Jahvi žrtvu prinosnicu, neka njegov dar bude od najboljeg brašna; neka ga polije uljem i na nj stavi tamjana.  <span class="brojRetka" id="2">2</span>Neka ga onda donese Aronovim sinovima, svećenicima. Zatim neka zagrabi šaku od toga brašna i ulja i sav tamjan, pa neka svećenik na žrtveniku to sažeže u kâd za spomen-žrtvu. To je žrtva paljena Jahvi na ugodan miris.  <span class="brojRetka" id="3">3</span>A što od žrtve prinosnice ostane, neka pripadne Aronu i njegovim sinovima – najsvetije od žrtava Jahvi paljenih.</p><p class="pocetakParagrafa"> <span class="brojRetka" id="4">4</span>Ako za žrtvu prinosnicu želiš prinijeti tijesta pečena u peći, neka to budu beskvasne pogače od najboljeg brašna, zamiješene u ulju, ili beskvasne prevrte uljem namazane.  <span class="brojRetka" id="5">5</span>Ako tvoj dar bude žrtva prinosnica pečena na tavi, neka bude od najboljeg brašna, neukvasana i u ulju zamiješena.  <span class="brojRetka" id="6">6</span>U komade je izlomi i po njima ulja polij: žrtva je to prinosnica.  <span class="brojRetka" id="7">7</span>Bude li tvoja prinosnica kuhana u kotluši, neka bude od najboljeg brašna, pripravljena s uljem.</p><p class="pocetakParagrafa"> <span class="brojRetka" id="8">8</span>Donosi Jahvi žrtvu prinosnicu tako pripravljenu! Neka se preda svećeniku, a on će je polagati na žrtvenik.  <span class="brojRetka" id="9">9</span>Neka svećenik odvoji od žrtve prinosnice dio kao spomen-žrtvu, pa neka ga sažeže u kâd na žrtveniku – kao žrtvu paljenu Jahvi na ugodan miris!  <span class="brojRetka" id="10">10</span>A što od žrtve prinosnice ostane, neka pripadne Aronu i njegovim sinovima – najsvetije od žrtava Jahvi paljenih.</p><p class="pocetakParagrafa"> <span class="brojRetka" id="11">11</span>Nikakva žrtva prinosnica koju budeš prinosio Jahvi neka ne bude priređivana s kvasom, jer ne smiješ u kâd sažigati ni kvasa ni meda kao žrtvu paljenicu.  <span class="brojRetka" id="12">12</span>Prinosite ih Jahvi kao prvine plodova, ali neka se sa žrtvenika ne viju na ugodan miris.  <span class="brojRetka" id="13">13</span>Svaku svoju žrtvu prinosnicu posoli. Ne ostavljaj svoje žrtve prinosnice bez soli saveza sa svojim Bogom: sa svakim svojim prinosom prinesi i sol.</p><p class="pocetakParagrafa"> <span class="brojRetka" id="14">14</span>Ako prinosiš Jahvi žrtvu prinosnicu od prvina, prinesi tu žrtvu od prvina svojih plodova u obliku klasa pržena na vatri ili brašna od samljevenog zrnja.  <span class="brojRetka" id="15">15</span>Dodaj još ulja i na nju stavi tamjana. To je žrtva prinosnica.  <span class="brojRetka" id="16">16</span>Onda neka svećenik sažeže u kâd za spomen-žrtvu dio kruha i ulja i sav tamjan kao žrtvu Jahvi paljenu.’</p>