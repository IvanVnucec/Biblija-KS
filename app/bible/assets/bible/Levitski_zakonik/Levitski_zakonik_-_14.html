<h4>Očišćenje gubavoga</h4><p class="pocetakParagrafa"> <span class="brojRetka" id="1">1</span>Jahve reče Mojsiju:  <span class="brojRetka" id="2">2</span>»Neka ovo bude obred za gubavca na dan njegova čišćenja: neka se dovede svećeniku;  <span class="brojRetka" id="3">3</span>neka svećenik iziđe iz tabora i obavi pregled. Ako ustanovi da je gubavac od gube ozdravio,  <span class="brojRetka" id="4">4</span>neka naredi da se za čovjeka koji se ima čistiti uzmu dvije ptice, čiste i žive, cedrovine, grimiznog prediva i izopa.  <span class="brojRetka" id="5">5</span>Neka zatim svećenik naredi da se jedna ptica zakolje nad živom vodom u zemljanoj posudi.  <span class="brojRetka" id="6">6</span>Potom neka uzme živu pticu, a onda zajedno živu pticu, cedrovinu, grimizno predivo i izop zamoči u krv ptice što je bila zaklana povrh žive vode.  <span class="brojRetka" id="7">7</span>Sada neka sedam puta poškropi onoga koji se od gube čisti, a onda ga čistim proglasi. Poslije toga neka pusti živu pticu na otvorenu polju.  <span class="brojRetka" id="8">8</span>Onaj koji se čisti neka opere svoju odjeću, obrije sve svoje dlake i u vodi se okupa. Tako neka je čist. Poslije toga neka uđe u tabor, ali sedam dana neka stanuje izvan svoga šatora.  <span class="brojRetka" id="9">9</span>Sedmi dan neka obrije sve svoje dlake: kosu, bradu i obrve; neka obrije sve ostale svoje dlake. Pošto u vodi opere svoju odjeću i okupa se, neka je čist.</p><p class="pocetakParagrafa"> <span class="brojRetka" id="10">10</span>Osmoga dana neka uzme muško janje bez mane, jedno žensko janje od godine dana, također bez mane, tri desetine efe najboljeg brašna zamiješena u ulju za žrtvu prinosnicu i jedan log ulja.  <span class="brojRetka" id="11">11</span>Svećenik koji vrši čišćenje neka ih stavi pred Jahvu na ulazu u Šator sastanka s čovjekom koji se ima čistiti.  <span class="brojRetka" id="12">12</span>Neka zatim svećenik uzme jedno muško janje pa ga s ono ulja u logu prinese kao žrtvu naknadnicu. Neka ih prinese pred Jahvom kao žrtvu prikaznicu.  <span class="brojRetka" id="13">13</span>Neka janje zakolje ondje gdje se kolju žrtve okajnice i žrtve paljenice – na svetome mjestu, jer žrtva naknadnica kao i okajnica pripada svećeniku: vrlo je sveta!  <span class="brojRetka" id="14">14</span>Potom neka svećenik uzme krvi od žrtve naknadnice, pa neka njome namaže resicu desnoga uha, palac desne ruke i palac desne noge onoga koji se čisti.  <span class="brojRetka" id="15">15</span>Poslije toga neka uzme log s uljem i izlije na dlan svoje lijeve ruke.  <span class="brojRetka" id="16">16</span>Zamočivši svećenik svoj desni prst u ulje na svojoj lijevoj ruci, neka uljem sa svoga prsta obavi škropljenje pred Jahvom sedam puta.  <span class="brojRetka" id="17">17</span>Od ulja što mu preostane u ruci neka svećenik, po krvi od žrtve naknadnice, pomaže resicu desnoga uha, palac desne ruke i palac desne noge onoga koji se čisti.  <span class="brojRetka" id="18">18</span>Ostatak ulja sa svoje ruke neka svećenik metne na glavu onoga koji se čisti. Tako će svećenik nad njim izvršiti obred pomirenja pred Jahvom.  <span class="brojRetka" id="19">19</span>Neka svećenik poslije toga prinese žrtvu okajnicu i nad onim koji se čisti neka obavi obred pomirenja za njegovu nečistoću. Napokon neka zakolje žrtvu paljenicu,  <span class="brojRetka" id="20">20</span>a onda neka svećenik žrtvu paljenicu i žrtvu prinosnicu podigne na žrtvenik. Kad tako svećenik nad njim obavi obred pomirenja, neka je čist.</p><p class="pocetakParagrafa"> <span class="brojRetka" id="21">21</span>Ako bude siromašan te ne mogne to priskrbiti, neka uzme samo jedno muško janje za žrtvu naknadnicu i neka se ono prinese kao žrtva prinosnica da se nad tim čovjekom izvrši obred pomirenja. I neka uzme samo desetinu efe najboljeg brašna zamiješena u ulju za žrtvu prinosnicu, jedan log ulja,  <span class="brojRetka" id="22">22</span>k tome dvije grlice ili dva golubića – prema svojim mogućnostima – jedno za žrtvu okajnicu, a drugo za žrtvu paljenicu.  <span class="brojRetka" id="23">23</span>Osam dana nakon svoga očišćenja neka ih donese svećeniku na ulaz u Šator sastanka pred Jahvu.  <span class="brojRetka" id="24">24</span>Neka svećenik uzme janje za žrtvu naknadnicu i log s uljem pa ih prinese pred Jahvom kao žrtvu prikaznicu.  <span class="brojRetka" id="25">25</span>Neka se onda zakolje janje žrtve naknadnice, a svećenik neka uzme njegove krvi i neka njome namaže resicu desnoga uha, palac desne ruke i palac desne noge onoga koji se čisti.  <span class="brojRetka" id="26">26</span>Poslije toga neka svećenik izlije ulje na dlan svoje lijeve ruke.  <span class="brojRetka" id="27">27</span>A onda neka od ulja što mu je na dlanu lijeve ruke obavi škropljenje sedam puta prstom svoje desne ruke pred Jahvom.  <span class="brojRetka" id="28">28</span>Od ulja iz svoje ruke neka svećenik, po krvi žrtve naknadnice, namaže resicu desnog uha, palac desne ruke i palac desne noge onoga koji se čisti.  <span class="brojRetka" id="29">29</span>Ostatak ulja što bude na dlanu neka svećenik stavi na glavu onoga koji se čisti, vršeći nad njim obred pomirenja pred Jahvom.  <span class="brojRetka" id="30">30</span>Neka zatim prinese jednu od dviju grlica ili jednoga od dvaju golubića – što je već mogao pribaviti –  <span class="brojRetka" id="31">31</span>kao žrtvu okajnicu, a drugu kao žrtvu paljenicu zajedno sa žrtvom prinosnicom. Neka tako svećenik izvrši obred pomirenja pred Jahvom nad onim koji se čisti.«</p><p class="pocetakParagrafa"> <span class="brojRetka" id="32">32</span>To je propis za onoga koji je gubom zaražen a ne može priskrbiti sve za svoje očišćenje.</p><p class="noviRedak"> <h4>Kućna guba</h4><p class="pocetakParagrafa"> <span class="brojRetka" id="33">33</span>Jahve reče Mojsiju i Aronu:  <span class="brojRetka" id="34">34</span>»Kad uđete u kanaansku zemlju koju ću vam dati u posjed, a ja pustim gubu na koju kuću u zemlji što je budete zaposjeli,  <span class="brojRetka" id="35">35</span>onda onaj čija je kuća neka dođe svećeniku i kaže: ‘Čini mi se da je moja kuća zaražena gubom.’  <span class="brojRetka" id="36">36</span>Neka svećenik naredi da se kuća isprazni prije nego on dođe da bolest pregleda, da ne bi sve što je u kući bilo proglašeno nečistim; poslije toga neka svećenik uđe da kuću pregleda.  <span class="brojRetka" id="37">37</span>Ako nakon pregleda zapazi da je bolest na kućnim zidovima od zelenkastih ili crvenkastih udubina i pričini mu se da idu dublje od površine zida,  <span class="brojRetka" id="38">38</span>neka svećenik iziđe iz kuće na kućna vrata i neka kuću zatvori sedam dana.  <span class="brojRetka" id="39">39</span>Sedmi dan neka svećenik opet dođe i pregleda: ako se bolest bude proširila po zidovima kuće,  <span class="brojRetka" id="40">40</span>neka svećenik naredi da se povadi zaraženo kamenje i baci na koje nečisto mjesto izvan grada.  <span class="brojRetka" id="41">41</span>Zatim neka zapovjedi da se svi unutarnji zidovi kuće ostružu i da se sastrugani prah baci na koje nečisto mjesto izvan grada.  <span class="brojRetka" id="42">42</span>Onda neka se uzme drugo kamenje i umetne namjesto onoga kamenja. Potom neka se uzme druga žbuka i kuća ponovno ožbuka.</p><p class="pocetakParagrafa"> <span class="brojRetka" id="43">43</span>Ako se pošast na kući opet pojavi pošto je kamenje bilo povađeno i kuća ostrugana i opet ožbukana,  <span class="brojRetka" id="44">44</span>neka svećenik ode da pregleda: bude li se bolest po kući proširila, to je onda u kući zarazna guba; kuća je nečista.  <span class="brojRetka" id="45">45</span>Neka se kuća poruši, a njezino kamenje, njezina drvena građa i sva žbuka s kuće neka se odnese izvan grada na koje nečisto mjesto.</p><p class="pocetakParagrafa"> <span class="brojRetka" id="46">46</span>Tko uđe u kuću dok je zatvorena, neka je nečist do večeri.  <span class="brojRetka" id="47">47</span>Tko u kući legne, mora oprati svoju odjeću. I tko u kući objeduje, mora svoju odjeću oprati.  <span class="brojRetka" id="48">48</span>Ako li svećenik dođe i vidi da se bolest po kući nije proširila pošto je kuća opet bila ožbukana, neka svećenik kuću proglasi čistom, jer se bolest izliječila.  <span class="brojRetka" id="49">49</span>A za očišćenje kuće neka uzme: dvije ptice, cedrovine, grimizna prediva i izopa.  <span class="brojRetka" id="50">50</span>Jednu od ptica neka zakolje nad živom vodom u zemljanoj posudi.  <span class="brojRetka" id="51">51</span>Potom neka uzme: cedrovinu, izop, grimizno predivo i pticu živu te ih zamoči u krv ptice zaklane i u živu vodu pa kuću poškropi sedam puta.  <span class="brojRetka" id="52">52</span>Očistivši tako od grijeha kuću krvlju ptice, živom vodom, živom pticom, cedrovinom, izopom i grimiznim predivom,  <span class="brojRetka" id="53">53</span>neka pticu živu pusti izvan grada na otvorenu polju. Kad tako obavi obred pomirenja nad kućom, bit će čista.«</p><p class="pocetakParagrafa"> <span class="brojRetka" id="54">54</span>To je propis za svaku vrstu gube i šuge,  <span class="brojRetka" id="55">55</span>za gubu odjeće ili kuće,  <span class="brojRetka" id="56">56</span>za otekline, lišaje ili pjege.  <span class="brojRetka" id="57">57</span>On određuje vrijeme nečistoće i čistoće.</p><p class="pocetakParagrafa">To je zakon o gubi.</p></p>