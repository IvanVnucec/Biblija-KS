<h4>4. Žrtva naknadnica</h4><p class="pocetakParagrafa"> <span class="brojRetka" id="1">1</span>»Ovo je obred za žrtvu naknadnicu.  <span class="brojRetka" id="2">2</span>Nadasve je sveta! Neka se žrtva naknadnica zakolje na mjestu gdje se kolju žrtve paljenice, a njezinom krvlju neka svećenik zapljusne sve strane žrtvenika.  <span class="brojRetka" id="3">3</span>Zatim neka prinese sav loj s nje: pretili rep, loj što omotava drobinu,  <span class="brojRetka" id="4">4</span>oba bubrega i loj što je na njima i na slabinama; pa privjesak s jetre: neka i njega izvadi s bubrezima!  <span class="brojRetka" id="5">5</span>Neka ih svećenik sažeže na žrtveniku kao žrtvu u čast Jahvi paljenu. To je žrtva naknadnica.  <span class="brojRetka" id="6">6</span>Svaki muški od svećeničke loze može od nje jesti. Neka je jedu na posvećenu mjestu – presveta je!</p><p class="pocetakParagrafa"> <span class="brojRetka" id="7">7</span>Kakva je žrtva okajnica, takva je i žrtva naknadnica; jedno je pravilo za njih: neka pripadne svećeniku koji njome vrši obred pomirenja.  <span class="brojRetka" id="8">8</span>Tako isto koža od žrtve koju tko preda svećeniku da bude prinesena za žrtvu paljenicu neka pripadne svećeniku.  <span class="brojRetka" id="9">9</span>Nadalje, svaka žrtva prinosnica što bude pečena u peći, kao i svaka što bude zgotovljena u kotluši ili na tavi, neka pripadne svećeniku koji je prinosi.  <span class="brojRetka" id="10">10</span>A svaka žrtva prinosnica, zamiješena s uljem ili nasuho, neka pripadne svim Aronovim sinovima bez razlike!«</p><p class="noviRedak"> <h4>5. Žrtve pričesnicea) Zahvalnica</h4><p class="pocetakParagrafa"> <span class="brojRetka" id="11">11</span>»Ovo je obred za žrtvu pričesnicu koja će se prinositi Jahvi.  <span class="brojRetka" id="12">12</span>Ako se prinosi u zahvalu, neka se zajedno sa žrtvom zahvalnicom prinesu i beskvasne pogače uljem zamiješene; beskvasne prevrte uljem namazane i kolači od najboljeg brašna, zamiješeni uljem.  <span class="brojRetka" id="13">13</span>Taj prinos, nadopunjen kolačima od ukvasanoga tijesta, neka se prinosi zajedno sa žrtvom pričesnicom u zahvalu.  <span class="brojRetka" id="14">14</span>Od svake takve žrtve neka se prinese po jedan kolač na dar Jahvi. To neka bude za svećenika koji zapljuskuje krv od žrtve pričesnice.  <span class="brojRetka" id="15">15</span>A meso žrtve pričesnice neka se pojede istoga dana kad bude žrtvovana; neka se od nje ne ostavlja ništa za sutradan.«</p><p class="noviRedak"> <h4>b) Zavjetnica</h4><p class="pocetakParagrafa"> <span class="brojRetka" id="16">16</span>»A bude li prinos žrtva zavjetnica ili žrtva dragovoljna, neka se jede na dan kad se žrtva prinosi. Što ostane od nje neka se jede sutradan.  <span class="brojRetka" id="17">17</span>A što još mesa od žrtve preteče, neka se treći dan na vatri spali.«</p><p class="noviRedak"> <h4>Opći propisi</h4><p class="pocetakParagrafa"> <span class="brojRetka" id="18">18</span>»Ako bi tko jeo meso žrtve pričesnice i treći dan, žrtva neće biti primljena niti će onome koji je prinosi biti uračunata. To je meso kvarno, i onaj koji od toga jede neka i posljedice krivnje snosi!  <span class="brojRetka" id="19">19</span>Meso koje se dotakne bilo čega nečista neka se ne jede, nego na vatri spali! Inače, tko je god čist može jesti meso.  <span class="brojRetka" id="20">20</span>A tko bi nečist jeo mesa od žrtve pričesnice što je bila Jahvi prinesena, takav neka se iskorijeni iz svoga naroda.  <span class="brojRetka" id="21">21</span>Kad se tko dotakne bilo čega nečista – bila to nečist čovječja, kakva nečista životinja ili bilo kakvo nečisto stvorenje – pa pojede mesa od žrtve pričesnice koja je prinesena Jahvi, takav neka se iskorijeni iz svoga naroda!«</p><p class="pocetakParagrafa"> <span class="brojRetka" id="22">22</span>Reče Jahve Mojsiju:  <span class="brojRetka" id="23">23</span>»Ovako kaži Izraelcima: ‘Ne jedite loja ni volujskoga, ni ovčjega, ni kozjega.  <span class="brojRetka" id="24">24</span>Loj sa životinje koja ugine, ili koju divlje zvijeri razderu, može se upotrijebiti za bilo što, ali ga ne smijete jesti.  <span class="brojRetka" id="25">25</span>Tko god jede loj od životinje koja se može prinijeti Jahvi kao žrtva paljenica, takav neka se iskorijeni iz svoga naroda.  <span class="brojRetka" id="26">26</span>Ne smijete uživati krvi ni od ptica ni od stoke ni u kojem svome prebivalištu.  <span class="brojRetka" id="27">27</span>Tko bi god uživao bilo kakvu krv neka se iskorijeni iz svoga naroda.’«</p><p class="noviRedak"> <h4>Dijelovi za svećenike</h4><p class="pocetakParagrafa"> <span class="brojRetka" id="28">28</span>Jahve još reče Mojsiju:  <span class="brojRetka" id="29">29</span>»Ovako kaži Izraelcima: ‘Prinos Jahvi od žrtve pričesnice mora donijeti onaj koji Jahvi prinosi žrtvu pričesnicu.  <span class="brojRetka" id="30">30</span>Svojim vlastitim rukama neka prinese Jahvi žrtvu paljenicu; neka prinese loj i grudi; grudi neka se prinesu pred Jahvom kao žrtva prikaznica.  <span class="brojRetka" id="31">31</span>Neka svećenik sažeže loj na žrtveniku, a grudi neka pripadnu Aronu i njegovim sinovima.  <span class="brojRetka" id="32">32</span>Desno pleće od svojih žrtava pričesnica dajte svećeniku na dar.  <span class="brojRetka" id="33">33</span>Onome Aronovu sinu koji bude prinosio krv i loj sa žrtve pričesnice neka u dio pripadne desno pleće.  <span class="brojRetka" id="34">34</span>Jer ja uzimam od Izraelaca grudi od žrtava pričesnica što se prinose kao žrtva prikaznica i pleće žrtve podizanice te ih predajem svećeniku Aronu i njegovim sinovima. To je trajna odredba za Izraelce.</p><p class="pocetakParagrafa"> <span class="brojRetka" id="35">35</span>To je dohodak Aronov i njegovih sinova od žrtava paljenih u čast Jahvi; dodjeljuje im se od onog dana kad se dovedu da vrše svećeničku službu u čast Jahvi.  <span class="brojRetka" id="36">36</span>Jahve je naredio da im se od dana kad budu pomazani to daje kao pristojbina od Izraelaca. To je trajna odredba za njihove naraštaje.’«</p><p class="noviRedak"> <h4>Zaključak</h4><p class="pocetakParagrafa"> <span class="brojRetka" id="37">37</span>To je obred za žrtvu paljenicu, prinosnicu, okajnicu, naknadnicu, žrtvu posvetnicu i žrtvu pričesnicu  <span class="brojRetka" id="38">38</span>koji je Jahve naredio Mojsiju na Sinajskom brdu kad je zapovjedio Izraelcima da Jahvi u Sinajskoj pustinji prinose žrtve.</p></p></p></p></p></p>