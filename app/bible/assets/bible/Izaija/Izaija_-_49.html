<h4>Druga pjesma o Sluzi Jahvinu</h4><p class="pocetakParagrafa"> <span class="brojRetka" id="1">1</span>Čujte me, otoci,</p><p class="stih2">slušajte pomno, narodi daleki!</p><p class="stih1">Jahve me pozvao od krila materina,</p><p class="stih2">od utrobe majke moje spomenuo se moga imena.</p><p class="stih1"> <span class="brojRetka" id="2">2</span>Od usta mojih britak mač je načinio,</p><p class="stih2">sakrio me u sjeni ruke svoje,</p><p class="stih1">od mene je oštru načinio strijelu,</p><p class="stih2">sakrio me u svome tobolcu.</p><p class="stih1"> <span class="brojRetka" id="3">3</span>Rekao mi: »Ti si sluga moj, Izraele,</p><p class="stih2">u kom ću se proslaviti!«</p><p class="stih1"> <span class="brojRetka" id="4">4</span>A ja rekoh: »Zaludu sam se mučio,</p><p class="stih2">nizašto naprezao snagu.«</p><p class="stih1">Ipak, kod Jahve je moje pravo,</p><p class="stih2">kod mog Boga nagrada je moja.</p><p class="stih1"> <span class="brojRetka" id="5">5</span>A sad govori Jahve,</p><p class="stih2">koji me od utrobe slugom svojim načini,</p><p class="stih1">da mu vratim natrag Jakova,</p><p class="stih2">da se sabere Izrael.</p><p class="stih1">Proslavih se u očima Jahvinim,</p><p class="stih2">Bog moj bijaše mi snaga.</p><p class="stih1"> <span class="brojRetka" id="6">6</span>I reče mi:</p><p class="stih1">»Premalo je da mi budeš sluga,</p><p class="stih2">da podigneš plemena Jakovljeva</p><p class="stih2">i vratiš ostatak Izraelov,</p><p class="stih1">nego ću te postaviti za svjetlost narodima,</p><p class="stih2">da spas moj do nakraj zemlje doneseš.«</p><h4>Slavni povratak</h4><p class="stih1"> <span class="brojRetka" id="7">7</span>Ovako govori Jahve,</p><p class="stih2">otkupitelj Izraelov, Svetac njegov,</p><p class="stih1">onome kog preziru i odbacuju narodi,</p><p class="stih2">sluzi silničkome:</p><p class="stih1">»Kad vide, dići će se kraljevi,</p><p class="stih2">bacit će se ničice knezovi,</p><p class="stih1">zbog Jahve, koji je vjernost svoju pokazao,</p><p class="stih2">Sveca Izraelova, koji te izabrao.«</p><p class="stih1"> <span class="brojRetka" id="8">8</span>Ovako govori Jahve:</p><p class="stih1">»U vrijeme milosti ja ću te uslišiti,</p><p class="stih2">u dan spasa ja ću ti pomoći.</p><p class="stih1">Sazdao sam te i postavio</p><p class="stih2">za savez narodu,</p><p class="stih1">da zemlju podignem,</p><p class="stih2">da nanovo razdijelim baštinu opustošenu,</p><p class="stih1"> <span class="brojRetka" id="9">9</span>da kažeš zasužnjenima: ‘Iziđite!’</p><p class="stih2">a onima koji su u tami: ‘Dođite na svjetlo!’</p><p class="stih1">Oni će pásti uzduž svih putova,</p><p class="stih2">i paša će im biti po svim goletima.</p><p class="stih1"> <span class="brojRetka" id="10">10</span>Neće više gladovat’ i žeđati,</p><p class="stih2">neće ih mučiti žega ni sunce,</p><p class="stih1">jer vodit će ih onaj koji im se smiluje,</p><p class="stih2">dovest će ih k izvorima vode.</p><p class="stih1"> <span class="brojRetka" id="11">11</span>Sve gore svoje obratit će u putove,</p><p class="stih2">i ceste će se moje povisiti.«</p><p class="noviRedak"> </p><p class="stih1"> <span class="brojRetka" id="12">12</span>Gle, jedni dolaze izdaleka,</p><p class="stih2">drugi sa sjevera i sa zapada,</p><p class="stih2">a neki iz zemlje sinimske.</p><p class="stih1"> <span class="brojRetka" id="13">13</span>Kličite, nebesa, veseli se, zemljo,</p><p class="stih2">podvikujte, planine, od veselja;</p><p class="stih1">jer Jahve tješi narod svoj,</p><p class="stih2">on je milosrdan nevoljnima.</p><p class="stih1"> <span class="brojRetka" id="14">14</span>Sion reče: »Jahve me ostavi,</p><p class="stih2">Gospod me zaboravi.«</p><p class="stih1"> <span class="brojRetka" id="15">15</span>»Može li žena zaboravit’ svoje dojenče,</p><p class="stih2">ne imat’ sućuti za čedo utrobe svoje?</p><p class="stih1">Pa kad bi koja i zaboravila,</p><p class="stih2">tebe ja zaboraviti neću.</p><p class="stih1"> <span class="brojRetka" id="16">16</span>Gle, u dlanove sam te svoje urezao,</p><p class="stih2">zidovi tvoji svagda su mi pred očima.</p><p class="stih1"> <span class="brojRetka" id="17">17</span>Obnovitelji tvoji hitaju,</p><p class="stih2">rušioci tvoji i pustošitelji odlaze od tebe.</p><p class="noviRedak"> </p><p class="stih1"> <span class="brojRetka" id="18">18</span>Obazri se oko sebe i pogledaj:</p><p class="stih2">sabiru se svi i dolaze k tebi.</p><p class="stih1">Života mi moga« – riječ je Jahvina –</p><p class="stih2">»svima ćeš se njima zaodjenuti k’o nakitom,</p><p class="stih2">i njima ćeš se k’o nevjesta ukrasiti!</p><p class="noviRedak"> </p><p class="stih1"> <span class="brojRetka" id="19">19</span>Jest, tvoje ruševine, tvoje razvaline</p><p class="stih2">i tvoja zemlja poharana</p><p class="stih1">pretijesna će biti žiteljima tvojim</p><p class="stih2">kad se udalje oni što te zatirahu.</p><p class="stih1"> <span class="brojRetka" id="20">20</span>Opet će na tvoje uši reći</p><p class="stih2">sinovi kojih si bila lišena:</p><p class="stih1">‘Pretijesno mi je mjesto ovo,</p><p class="stih2">makni se da se mogu smjestiti.’</p><p class="stih1"> <span class="brojRetka" id="21">21</span>I ti ćeš se u srcu svom zapitati:</p><p class="stih2">‘Tko mi rodi sve ove?</p><p class="stih1">Bijah bez djece, neplodna,</p><p class="stih2">prognana i odbačena,</p><p class="stih2">pa tko ih podiže?</p><p class="stih1">Bijah, eto, sama ostala,</p><p class="stih2">a oni gdje su bili?’«</p><p class="noviRedak"> </p><p class="stih1"> <span class="brojRetka" id="22">22</span>Ovako govori Gospod Jahve:</p><p class="stih1">»Evo, dajem rukom znak narodima</p><p class="stih2">i zastavu svoju dižem plemenima.</p><p class="stih1">Vratit će ti u naručju sinove,</p><p class="stih2">nosit će ti kćeri na plećima.</p><p class="stih1"> <span class="brojRetka" id="23">23</span>Kraljevi će biti tvoji skrbnici,</p><p class="stih2">a kneginje im tvoje dojkinje.</p><p class="stih1">Klanjat će ti se licem do zemlje,</p><p class="stih2">i prah će lizat’ s tvojih nogu.</p><p class="stih1">I znat ćeš da sam ja Jahve:</p><p class="stih2">koji se u me uzdaju, neće se posramiti.«</p><p class="noviRedak"> </p><p class="stih1"> <span class="brojRetka" id="24">24</span>Može li se otet’ plijen junaku?</p><p class="stih2">Može li sužanj pobjeć’ pobjedniku?</p><p class="noviRedak"> </p><p class="stih1"> <span class="brojRetka" id="25">25</span>Da, ovako govori Jahve:</p><p class="stih1">»Bit će oduzet sužanj junaku,</p><p class="stih2">pobjeći će plijen pobjedniku!</p><p class="stih1">S onima koji se s tobom spore</p><p class="stih2">ja ću se sporiti,</p><p class="stih2">tvoju djecu ja ću izbaviti;</p><p class="stih1"> <span class="brojRetka" id="26">26</span>tlačiteljima ću tvojim dati njihovo meso za jelo,</p><p class="stih2">i svojom krvlju opit će se kao moštom.</p><p class="stih1">I znat će svako tijelo</p><p class="stih2">da sam ja Jahve, Spasitelj tvoj,</p><p class="stih2">i da je tvoj otkupitelj Silni Jakovljev.«</p>