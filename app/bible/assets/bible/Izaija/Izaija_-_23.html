<h4>O Tiru i Sidonu</h4><p class="pocetakParagrafa"> <span class="brojRetka" id="1">1</span>Proroštvo o Tiru.</p><p class="stih2">Kukajte, lađe taršiške,</p><p class="stih2">jer vaša je tvrđa razorena!</p><p class="stih1">Javljeno im je</p><p class="stih2">dok se iz kitimske vraćahu zemlje.</p><p class="stih1"> <span class="brojRetka" id="2">2</span>Umuknite, stanovnici primorja,</p><p class="stih2">trgovci sidonski,</p><p class="stih1">kojih su glasnici brodili morem</p><p class="stih2">po vodi velikoj.</p><p class="stih1"> <span class="brojRetka" id="3">3</span>Sjetva Nila, žetva Rijeke,</p><p class="stih2">bijaše njegovo bogatstvo.</p><p class="stih2">On bijaše sajmište narodima.</p><p class="stih1"> <span class="brojRetka" id="4">4</span>Stidi se, Sidone, jer more govori:</p><p class="stih2">»Ne hvataju me trudovi niti rađam,</p><p class="stih1">ne odgajam momaka</p><p class="stih2">nit’ podižem djevojaka.«</p><p class="noviRedak"> </p><p class="stih1"> <span class="brojRetka" id="5">5</span>Uzdrhtat će Egipćani</p><p class="stih2">kad o Tiru vijest čuju.</p><p class="stih1"> <span class="brojRetka" id="6">6</span>Otplovite u Taršiš, kukajte,</p><p class="stih2">stanovnici primorja.</p><p class="noviRedak"> </p><p class="stih1"> <span class="brojRetka" id="7">7</span>Je li to vaš grad veseli</p><p class="stih2">što postoji od davnih davnina</p><p class="stih1">i noge ga daleko nosile</p><p class="stih2">da se ondje naseli?</p><p class="stih1"> <span class="brojRetka" id="8">8</span>Tko li je to odlučio</p><p class="stih2">protiv Tira okrunjenog,</p><p class="stih1">kojeg trgovci bijahu knezovi</p><p class="stih2">a prekupci odličnici zemlje?</p><p class="stih1"> <span class="brojRetka" id="9">9</span>Jahve nad vojskama odluči tako</p><p class="stih2">da osramoti ponosnu slavu,</p><p class="stih2">da ponizi sve odličnike zemlje.</p><p class="stih1"> <span class="brojRetka" id="10">10</span>Obrađuj zemlju, kćeri taršiška,</p><p class="stih2">tvoje luke više nema!</p><p class="stih1"> <span class="brojRetka" id="11">11</span>Ruku svoju Gospod diže na more</p><p class="stih2">i kraljevstvima zadrma.</p><p class="stih1">Zapovjedi Jahve da se razore</p><p class="stih2">tvrđave kanaanske.</p><p class="noviRedak"> </p><p class="stih1"> <span class="brojRetka" id="12">12</span>Rekao je: »Nećeš više klikovati,</p><p class="stih2">okaljana djevice, kćeri sidonska!«</p><p class="stih1">Ustani i idi u Kitim;</p><p class="stih2">ni ondje nećeš imati mira.</p><p class="stih1"> <span class="brojRetka" id="13">13</span>Evo zemlje kitimske ...</p><p class="stih2">podižu se kule opsadne,</p><p class="stih1">razaraju utvrde,</p><p class="stih2">sve je ruševina.</p><p class="stih1"> <span class="brojRetka" id="14">14</span>Kukajte, brodovi taršiški,</p><p class="stih2">razorena je vaša tvrđava!</p><p class="noviRedak"> <h4>Tir u ropstvu</h4><p class="pocetakParagrafa"> <span class="brojRetka" id="15">15</span>Dogodit će se, u onaj dan, da će Tir biti zaboravljen sedamdeset godina, kao dani jednoga kralja. A poslije sedamdeset godina Tiru će biti kao bludnici iz pjesme:</p><p class="stih1"> <span class="brojRetka" id="16">16</span>»Uzmi citaru i skići se gradom,</p><p class="stih2">bludnice zaboravljena!</p><p class="stih1">Sviraj lijepo, pjevaj mnogo,</p><p class="stih2">da te se spomenu!«</p><p class="pocetakParagrafa"> <span class="brojRetka" id="17">17</span>Poslije sedamdeset godina pohodit će Jahve Tir. I grad će opet dobivati svoju plaću bludničku. Podavat će se bludu sa svim kraljevstvima svijeta na licu zemlje.  <span class="brojRetka" id="18">18</span>Ali će njegova dobit i plaća biti posvećena Jahvi; neće se zgrtati ni čuvati, nego će njegova dobit biti za one koji prebivaju pred Jahvom da imaju hrane do sita i doličnu odjeću.</p></p>