<h4>Pobjednička pjesma</h4><p class="pocetakParagrafa"> <span class="brojRetka" id="1">1</span>U onaj dan pjevat ću ovu pjesmu u zemlji Judinoj:</p><p class="stih1">»Tvrd grad mi imamo:</p><p class="stih2">za obranu nam On podiže zidove i predziđa.</p><p class="stih1"> <span class="brojRetka" id="2">2</span>Otvorite vrata! Nek’ uđe narod pravedni</p><p class="stih2">koji čuva vjernost,</p><p class="stih1"> <span class="brojRetka" id="3">3</span>čiji je značaj čvrst,</p><p class="stih2">koji čuva mir jer se u te uzda.</p><p class="stih1"> <span class="brojRetka" id="4">4</span>Uzdajte se u Jahvu dovijeka,</p><p class="stih2">jer Jahve je stijena vječna;</p><p class="stih1"> <span class="brojRetka" id="5">5</span>on obara one koji obitavahu visoko,</p><p class="stih2">razvaljuje tvrđu visoku,</p><p class="stih1">ruši u prah, </p><p class="stih2">sravnjuje sa zemljom,</p><p class="stih1"> <span class="brojRetka" id="6">6</span>te je gaze noge,</p><p class="stih2">noge ubogih i koraci nevoljnih.«</p><h4>Psalam</h4><p class="stih1"> <span class="brojRetka" id="7">7</span>Put je pravednikov prav,</p><p class="stih2">ti ravniš stazu pravednom.</p><p class="stih1"> <span class="brojRetka" id="8">8</span>Da, na stazi tvojih sudova</p><p class="stih2">željno te, Jahve, čekamo;</p><p class="stih1">ime tvoje i spomen tvoj </p><p class="stih2">duša nam žudi.</p><p class="stih1"> <span class="brojRetka" id="9">9</span>Dušom svojom žudim tebe noću</p><p class="stih2">i duhom svojim u sebi te tražim.</p><p class="stih1">Jer kad se na zemlji pojave tvoji sudovi,</p><p class="stih2">uče se pravdi stanovnici kruga zemaljskoga.</p><p class="stih1"> <span class="brojRetka" id="10">10</span>Ako se pomiluje opaki,</p><p class="stih2">on se ne uči pravednosti.</p><p class="stih1">U zemlji pravednosti on čini bezakonje</p><p class="stih2">i ne obazire se na veličanstvo Jahvino.</p><p class="noviRedak"> </p><p class="stih1"> <span class="brojRetka" id="11">11</span>Jahve, ruka je tvoja podignuta,</p><p class="stih2">a oni je ne vide.</p><p class="stih1">Nek’ vide i postide se,</p><p class="stih2">nek’ ih proguta revnost za narod,</p><p class="stih1">nek’ ih proždre oganj pripravljen</p><p class="stih2">dušmanima tvojim.</p><p class="noviRedak"> </p><p class="stih1"> <span class="brojRetka" id="12">12</span>Jahve, ti mir nama daješ,</p><p class="stih2">jer ti si tvorac</p><p class="stih2">svih djela naših.</p><p class="noviRedak"> </p><p class="stih1"> <span class="brojRetka" id="13">13</span>Jahve, Bože naš, gospodarili su nama</p><p class="stih2">osim tebe drugi gospodari,</p><p class="stih2">ali tebe jedinog, ime tvoje, častimo.</p><p class="noviRedak"> </p><p class="stih1"> <span class="brojRetka" id="14">14</span>Mrtvi neće oživjeti,</p><p class="stih2">sjene neće uskrsnuti,</p><p class="stih1">jer ti si ih kaznio i uništio</p><p class="stih2">i zatro svaki spomen na njih!</p><p class="noviRedak"> </p><p class="stih1"> <span class="brojRetka" id="15">15</span>Umnožio si narod, Jahve,</p><p class="stih2">umnožio si narod, </p><p class="stih1">proslavio se,</p><p class="stih2">proširio sve granice zemlje!</p><p class="stih1"> <span class="brojRetka" id="16">16</span>Jahve, tražili su te u nevolji;</p><p class="stih2">izlijevali tihu molitvu,</p><p class="stih2">kad ih je stigla tvoja kazna.</p><p class="stih1"> <span class="brojRetka" id="17">17</span>Kao što se trudna žena pred porođajem</p><p class="stih2">grči i viče u bolovima,</p><p class="stih2">takvi smo, Jahve, pred tobom.</p><p class="noviRedak"> </p><p class="stih1"> <span class="brojRetka" id="18">18</span>Zatrudnjeli smo, u mukama smo</p><p class="stih2">kao da rađamo,</p><p class="stih1">nismo donijeli duha spasenja zemlji</p><p class="stih2">nit’ se rodiše stanovnici svijeta.</p><p class="noviRedak"> </p><p class="stih1"> <span class="brojRetka" id="19">19</span>Tvoji će mrtvi oživjeti, uskrsnut će tijela.</p><p class="stih2">Probudite se i kličite, stanovnici praha!</p><p class="stih1">Jer rosa je tvoja – rosa svjetlosti,</p><p class="stih2">i zemlja će sjene na svijet dati.</p><h4>Proroštvo</h4><p class="stih1"> <span class="brojRetka" id="20">20</span>Hajde, narode moj, uđi u sobe</p><p class="stih2">i vrata za sobom zatvori.</p><p class="stih1">Sakrij se časkom</p><p class="stih2">dok jarost ne prođe.</p><p class="noviRedak"> </p><p class="stih1"> <span class="brojRetka" id="21">21</span>Jer, gle, izići će Jahve</p><p class="stih2">iz svog prebivališta</p><p class="stih1">da stanovnike zemljine kazni</p><p class="stih2">što se o njeg’ ogriješiše.</p><p class="stih1">Izbacit će zemlja svu krv</p><p class="stih2">što je na njoj prolivena</p><p class="stih1">i neće više kriti onih</p><p class="stih2">koji su na njoj poklani.</p><p class="noviRedak"> </p>