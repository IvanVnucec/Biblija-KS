<h4>Dolazak pravednoga kralja</h4><p class="pocetakParagrafa"> <span class="brojRetka" id="1">1</span>Isklijat će mladica iz panja</p><p class="stih2">Jišajeva,</p><p class="stih2">izdanak će izbit’ iz njegova korijena.</p><p class="stih1"> <span class="brojRetka" id="2">2</span>Na njemu će duh Jahvin počivat’,</p><p class="stih2">duh mudrosti i umnosti,</p><p class="stih1">duh savjeta i jakosti,</p><p class="stih2">duh znanja i straha Gospodnjeg.</p><p class="stih1"> <span class="brojRetka" id="3">3</span>Prodahnut će ga strah Gospodnji:</p><p class="stih2">neće suditi po viđenju,</p><p class="stih2">presuđivati po čuvenju,</p><p class="stih1"> <span class="brojRetka" id="4">4</span>već po pravdi će sudit’ ubogima</p><p class="stih2">i sud prav izricat’ bijednima na zemlji.</p><p class="stih1">Šibom riječi svoje ošinut će silnika,</p><p class="stih2">a dahom iz usta ubit’ bezbožnika.</p><p class="stih1"> <span class="brojRetka" id="5">5</span>On će pravdom opasati bedra,</p><p class="stih2">a vjernošću bokove.</p><p class="noviRedak"> </p><p class="stih1"> <span class="brojRetka" id="6">6</span>Vuk će prebivati s jagnjetom,</p><p class="stih2">ris ležati s kozlićem,</p><p class="stih1">tele i lavić zajedno će pásti,</p><p class="stih2">a djetešce njih će vodit’.</p><p class="stih1"> <span class="brojRetka" id="7">7</span>Krava i medvjedica zajedno će pásti,</p><p class="stih2">a mladunčad njihova skupa će ležati,</p><p class="stih2">lav će jesti slamu k’o govedo.</p><p class="stih1"> <span class="brojRetka" id="8">8</span>Nad rupom gujinom igrat će se dojenče,</p><p class="stih2">sisanče će ruku zavlačiti u leglo zmijinje.</p><p class="stih1"> <span class="brojRetka" id="9">9</span>Zlo se više neće činiti, neće se pustošiti</p><p class="stih2">na svoj svetoj gori mojoj:</p><p class="stih1">zemlja će se ispuniti spoznajom Jahvinom</p><p class="stih2">kao što se vodom pune mora.</p><h4>Povratak izgnanika</h4><p class="stih1"> <span class="brojRetka" id="10">10</span>U dan onaj: Jišajev izdanak,</p><p class="stih2">dignut kao stijeg narodima,</p><p class="stih1">puci će željno tražiti.</p><p class="stih2">I prebivalište njegovo bit će slavno.</p><p class="stih1"> <span class="brojRetka" id="11">11</span>U dan onaj: Jahve će drugi put ruku pružiti</p><p class="stih2">da otkupi ostatak svoga naroda,</p><p class="stih1">one što ostanu iz Asira i iz Egipta,</p><p class="stih2">iz Patrosa, Kuša i Elama,</p><p class="stih2">iz Šineara, Hamata i s morskih otoka.</p><p class="stih1"> <span class="brojRetka" id="12">12</span>Podignut će stijeg narodima,</p><p class="stih2">sabrat će Izraelu prognanike</p><p class="stih1">i skupiti Judi raspršene</p><p class="stih2">sa sva četiri kraja zemlje.</p><p class="stih1"> <span class="brojRetka" id="13">13</span>Ljubomor će nestat’ Efrajimov,</p><p class="stih2">bit će istrijebljeni dušmani Judini;</p><p class="stih1">Efrajim neće više zavidjeti Judi,</p><p class="stih2">a Juda neće biti neprijatelj Efrajimu.</p><p class="stih1"> <span class="brojRetka" id="14">14</span>Filistejcima na zapadu za vrat će sjesti,</p><p class="stih2">zajedno će plijeniti sinove Istoka;</p><p class="stih1">ruku će svoju pružit’ na Edom i Moab,</p><p class="stih2">bit će im pokorni sinovi Amonovi.</p><p class="stih1"> <span class="brojRetka" id="15">15</span>Jahve će isušit’ zaljev mora egipatskog,</p><p class="stih2">zamahnut će rukom protiv Eufrata;</p><p class="stih1">snagom daha razbit će ga na sedam potoka</p><p class="stih2">da se u obući može prelaziti:</p><p class="stih1"> <span class="brojRetka" id="16">16</span>i bit će cesta ostatku njegova naroda,</p><p class="stih2">koji preživio bude iz Asira,</p><p class="stih1">kao što bijaše Izraelcima</p><p class="stih2">kad iziđoše iz zemlje egipatske.</p>