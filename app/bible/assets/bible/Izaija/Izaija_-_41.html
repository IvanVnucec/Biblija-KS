<h4>Bog zove Kira</h4><p class="pocetakParagrafa"> <span class="brojRetka" id="1">1</span>Umuknite preda mnom, otoci,</p><p class="stih2">nek’ novu snagu narodi priberu.</p><p class="stih1">Nek’ se primaknu i progovore;</p><p class="stih2">zajedno pristupimo k sudu.</p><p class="stih1"> <span class="brojRetka" id="2">2</span>»Tko je podigao s istoka</p><p class="stih2">onog kog ukorak prati pravednost?</p><p class="stih1">Tko mu izručuje narode</p><p class="stih2">i kraljeve podlaže?</p><p class="stih1">Prah su pod mačem njegovim,</p><p class="stih2">k’o pljevu ih njegov luk raspršuje.</p><p class="stih1"> <span class="brojRetka" id="3">3</span>Goni ih, napreduje pouzdano,</p><p class="stih2">noge mu se ceste ne dotiču.</p><p class="stih1"> <span class="brojRetka" id="4">4</span>Tko je to učinio i izvršio?</p><p class="stih2">Onaj koji odiskona zove naraštaje,</p><p class="stih1">ja, Jahve, koji sam prvi</p><p class="stih2">i bit ću ovaj isti s posljednjima!«</p><p class="noviRedak"> </p><p class="stih1"> <span class="brojRetka" id="5">5</span>Otoci gledaju,</p><p class="stih2">i strah ih obuzima,</p><p class="stih1">dršću krajevi zemaljski,</p><p class="stih2">oni se bliže i već su tu.</p><p class="stih1"> <span class="brojRetka" id="6">6</span>Svatko pomaže svome drugu,</p><p class="stih2">i bratu svom zbori: »Hrabro!«</p><p class="stih1"> <span class="brojRetka" id="7">7</span>Ljevač bodri zlatara,</p><p class="stih2">onaj koji gladi čekićem</p><p class="stih2">bodri onog koji kuje na nakovnju.</p><p class="stih1">On govori o spajanju: »Dobro je«,</p><p class="stih2">i čavlima kip učvršćuje</p><p class="stih2">da se ne pomiče.</p><h4>Bog je s Izraelom</h4><p class="stih1"> <span class="brojRetka" id="8">8</span>Ti, Izraele, slugo moja,</p><p class="stih2">Jakove, kog sam izabrao,</p><p class="stih1">potomče Abrahama,</p><p class="stih2">mojega ljubimca!</p><p class="stih1"> <span class="brojRetka" id="9">9</span>Ti koga uzeh s krajeva zemlje</p><p class="stih2">i pozvah s rubova njenih,</p><p class="stih1">ti kome rekoh: »Ti si sluga moj,</p><p class="stih2">izabrao sam te i nisam te odbacio.«</p><p class="stih1"> <span class="brojRetka" id="10">10</span>Ne boj se, jer ja sam s tobom;</p><p class="stih2">ne obaziri se plaho, jer ja sam Bog tvoj.</p><p class="stih1">Ja te krijepim i pomažem ti,</p><p class="stih2">podupirem te pobjedničkom desnicom.</p><p class="stih1"> <span class="brojRetka" id="11">11</span>Gle, postidjet će se i smesti</p><p class="stih2">svi koji su na tebe bjesnjeli,</p><p class="stih1">bit će uništeni i propast će</p><p class="stih2">oni što se s tobom parbiše!</p><p class="stih1"> <span class="brojRetka" id="12">12</span>Tražit ćeš svoje protivnike,</p><p class="stih2">ali ih nećeš naći.</p><p class="stih1">Bit će uništeni, svedeni na ništa</p><p class="stih2">oni koji protiv tebe vojuju.</p><p class="stih1"> <span class="brojRetka" id="13">13</span>Jer ja, Jahve, Bog tvoj,</p><p class="stih2">krijepim desnicu tvoju</p><p class="stih1">i kažem ti: »Ne boj se,</p><p class="stih2">ja ti pomažem.«</p><p class="stih1"> <span class="brojRetka" id="14">14</span>Ne boj se, Jakove, crviću,</p><p class="stih2">Izraele, ličinko,</p><p class="stih1">ja sam pomoć tvoja </p><p class="stih2">– riječ je Jahvina –</p><p class="stih2">Svetac Izraelov tvoj je otkupitelj.</p><p class="stih1"> <span class="brojRetka" id="15">15</span>Gle, činim te mlatilom oštrim,</p><p class="stih2">novim, dvostrukih zubaca;</p><p class="stih1">mlatit ćeš i satirati brda,</p><p class="stih2">u prah ćeš pretvoriti bregove.</p><p class="stih1"> <span class="brojRetka" id="16">16</span>Vijat ćeš ih, vjetar će ih odnijeti,</p><p class="stih2">vihor će ih raspršiti.</p><p class="stih1">A ti ćeš kliktati u Jahvi,</p><p class="stih2">dičit ćeš se Svecem Izraelovim.</p><h4>Čuda novog Izlaska</h4><p class="stih1"> <span class="brojRetka" id="17">17</span>Ubogi i bijedni vodu traže, a nje nema!</p><p class="stih2">Jezik im se osuši od žeđi.</p><p class="stih1">Ja, Jahve, njih ću uslišiti,</p><p class="stih2">ja, Bog Izraelov, ostavit’ ih neću.</p><p class="noviRedak"> </p><p class="stih1"> <span class="brojRetka" id="18">18</span>U goleti bregova otvorit ću rijeke,</p><p class="stih2">i posred dolova izvore.</p><p class="stih1">Pustinju ću pretvoriti u močvaru,</p><p class="stih2">a u vrela sušnu zemlju.</p><p class="stih1"> <span class="brojRetka" id="19">19</span>Posadit ću u pustinji cedar,</p><p class="stih2">bagrem, mirtu i maslinu.</p><p class="stih1">Stepu ću pošumiti čempresom,</p><p class="stih2">brijestom i šimširom zajedno.</p><p class="noviRedak"> </p><p class="stih1"> <span class="brojRetka" id="20">20</span>Nek’ svi vide i nek’ znaju,</p><p class="stih2">nek’ promisle i nek’ shvate:</p><p class="stih1">ruka Jahvina to učini,</p><p class="stih2">Svetac Izraelov stvori sve.</p><h4>Jahve je jedini Bog</h4><p class="stih1"> <span class="brojRetka" id="21">21</span>Iznesite svoj spor, kaže Jahve,</p><p class="stih2">predočite dokaze, kaže kralj Jakovljev.</p><p class="stih1"> <span class="brojRetka" id="22">22</span>Nek’ pristupe i nek’ nam objave</p><p class="stih2">ono što će se zbiti.</p><p class="stih1">Ta što su nam otkrili o onom što bijaše,</p><p class="stih2">što se ispunilo, da o tom mislimo?</p><p class="stih1">Il’ objavite što će biti,</p><p class="stih2">da doznamo ono što dolazi.</p><p class="stih1"> <span class="brojRetka" id="23">23</span>Otkrijte nam što će se poslije zbiti,</p><p class="stih2">i poznat ćemo da ste bogovi.</p><p class="stih1">Učinite nešto, dobro ili zlo,</p><p class="stih2">da se začudimo i prepadnemo zajedno.</p><p class="stih1"> <span class="brojRetka" id="24">24</span>Ali vi niste ništa i djela su vam ništavna,</p><p class="stih2">gnusan je koji vas izabere.</p><h4>Jahve je prorekao Kirovu pobjedu</h4><p class="stih1"> <span class="brojRetka" id="25">25</span>Podigoh ga sa sjevera da dođe,</p><p class="stih2">zazvah ga po imenu s istoka.</p><p class="stih1">Kao blato gazio je namjesnike,</p><p class="stih2">kao što po glini lončar gazi.</p><p class="stih1"> <span class="brojRetka" id="26">26</span>Tko je to odiskona objavio da bismo znali,</p><p class="stih2">unaprijed prorekao da bismo rekli: istina je?</p><p class="stih1">Ali nikog nema tko bi objavio,</p><p class="stih2">niti koga da bi navijestio,</p><p class="stih2">niti koga da čuje riječi vaše.</p><p class="stih1"> <span class="brojRetka" id="27">27</span>Ja prvi rekoh Sionu: »Gle, evo ih«;</p><p class="stih2">prvi Jeruzalemu poslah glasnika vijesti radosne.</p><p class="stih2"> <span class="brojRetka" id="28">28</span>Gledao sam, ali ne bješe nikoga,</p><p class="stih1">ni jednoga od njih da savjet dade,</p><p class="stih2">da ih pitam i da odgovore.</p><p class="stih1"> <span class="brojRetka" id="29">29</span>Svi zajedno ništa su,</p><p class="stih2">ništavna su djela njihova,</p><p class="stih2">vjetar i ispraznost njihovi kipovi.</p>