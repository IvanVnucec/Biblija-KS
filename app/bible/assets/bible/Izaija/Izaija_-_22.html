<h4>Protiv radovanja u nevrijeme</h4><p class="pocetakParagrafa"> <span class="brojRetka" id="1">1</span>Proroštvo</p><p class="stih2">o Dolini viđenja.</p><p class="stih1">Što ti je da uzlaziš</p><p class="stih2">sav na krovove,</p><p class="stih1"> <span class="brojRetka" id="2">2</span>grade pun vreve, grade bučni,</p><p class="stih2">grade razigrani?</p><p class="stih1">Pobijeni tvoji ne padoše od mača,</p><p class="stih2">nit’ u boju poginuše mrtvi tvoji;</p><p class="stih1"> <span class="brojRetka" id="3">3</span>glavari svi ti zajedno pobjegoše,</p><p class="stih2">u ropstvo padoše lûka ne napevši.</p><p class="stih1">Zasužnjeni su svi tvoji knezovi,</p><p class="stih2">zalud umakoše daleko.</p><p class="stih1"> <span class="brojRetka" id="4">4</span>Zato velim: »Ostavite me,</p><p class="stih2">zaplakat ću gorko;</p><p class="stih1">nemojte me tješiti</p><p class="stih2">zbog uništenja naroda moga.«</p><p class="noviRedak"> </p><p class="stih1"> <span class="brojRetka" id="5">5</span>Jer ovo je dan pometnje i rasula</p><p class="stih2">od Jahve, Gospoda nad vojskama.</p><p class="stih1">U Dolini viđenja zid se ruši,</p><p class="stih2">vapaj za pomoć diže se u goru.</p><p class="stih1"> <span class="brojRetka" id="6">6</span>Elam tobolac uzima,</p><p class="stih2">Aram konja jaše,</p><p class="stih2">a Kir štit otkriva.</p><p class="stih1"> <span class="brojRetka" id="7">7</span>Krasne doline tvoje pune su bojnih kola,</p><p class="stih2">konjanici stižu pred vrata.</p><p class="stih2"> <span class="brojRetka" id="8">8</span>Tako pada Judi zaštita.</p><h4>Protiv vojnih priprema</h4><p class="stih1">U onaj dan svrnuo si pogled</p><p class="stih2">na oružje u Šumskoj kući.</p><p class="stih1"> <span class="brojRetka" id="9">9</span>Vidjeste da u gradu Davidovu</p><p class="stih2">ima mnogo pukotina.</p><p class="stih1">Sabraste vodu</p><p class="stih2">iz donjega ribnjaka.</p><p class="stih1"> <span class="brojRetka" id="10">10</span>Prebrojiste kuće jeruzalemske,</p><p class="stih2">porušiste kuće da zid učvrstite.</p><p class="stih1"> <span class="brojRetka" id="11">11</span>Između dva zida načiniste spremište</p><p class="stih2">za vodu iz starog ribnjaka.</p><p class="stih1">Ali se ne obazreste na Tvorca,</p><p class="stih2">nit’ vidjeste onog što davno sve smisli.</p><p class="noviRedak"> </p><p class="stih1"> <span class="brojRetka" id="12">12</span>Gospod, Jahve nad vojskama,</p><p class="stih2">pozivaše vas u dan onaj</p><p class="stih1">da plačete i tugujete,</p><p class="stih2">da obrijete glave i pripašete kostrijet.</p><p class="stih1"> <span class="brojRetka" id="13">13</span>A gle: radost i veselje,</p><p class="stih2">ubijaju goveda i kolju ovce;</p><p class="stih1">jedu meso i piju vino:</p><p class="stih2">»Jedimo i pijmo, jer sutra nam je mrijeti.«</p><p class="stih1"> <span class="brojRetka" id="14">14</span>Ali Jahve nad vojskama objavi mi:</p><p class="stih2">»Dok ne umrete,</p><p class="stih1">grijeh taj neće vam se oprostiti«,</p><p class="stih2">reče Jahve, Gospod nad vojskama.</p><h4>Protiv Šibne</h4><p class="stih1"> <span class="brojRetka" id="15">15</span>Ovako govori Jahve,</p><p class="stih2">Gospod nad vojskama:</p><p class="stih1">»Hajde, idi k onom dvorjaninu,</p><p class="stih2">k Šibni, nadstojniku dvora,</p><p class="stih1"> <span class="brojRetka" id="16">16</span>koji kleše sebi grob na uzvisini</p><p class="stih2">i u stijeni sebi prebivalište usijeca:</p><p class="stih1">‘Što tu posjeduješ i koga tu imaš</p><p class="stih2">da sebi klešeš grobnicu?’</p><p class="stih1"> <span class="brojRetka" id="17">17</span>Gle, Jahve će te baciti daleko</p><p class="stih2">udarcem jednim jedinim,</p><p class="stih1">snažno će te uhvatiti,</p><p class="stih2"> <span class="brojRetka" id="18">18</span>smotat će te u klupko,</p><p class="stih1">kao loptu te baciti po zemlji širokoj!</p><p class="stih2">Ondje ti ćeš umrijeti,</p><p class="stih1">s kolima što ti bijahu na slavu,</p><p class="stih2">ti, sramoto dvoru svoga gospodara!«</p><h4>Druga besjeda protiv Šibne</h4><p class="stih1"> <span class="brojRetka" id="19">19</span>»Lišit ću te tvoje službe,</p><p class="stih2">otjerat te sa tvog mjesta;</p><p class="stih1"> <span class="brojRetka" id="20">20</span>i pozvat ću svoga slugu</p><p class="stih2">Elijakima, sina Hilkijina.</p><p class="noviRedak"> </p><p class="stih1"> <span class="brojRetka" id="21">21</span>Obući ću mu tvoju haljinu,</p><p class="stih2">tvojim ću ga pojasom opasat’,</p><p class="stih1">tvoju ću mu vlast predati u ruke</p><p class="stih2">te će biti otac</p><p class="stih1">žiteljima jeruzalemskim</p><p class="stih2">i kući Judinoj.</p><p class="stih1"> <span class="brojRetka" id="22">22</span>Metnut ću mu na pleća</p><p class="stih2">ključ od kuće Davidove:</p><p class="stih1">kad otvori, nitko neće zatvoriti,</p><p class="stih2">kad zatvori, nitko neće otvoriti.</p><p class="noviRedak"> </p><p class="stih1"> <span class="brojRetka" id="23">23</span>Kao klin zabit ću ga</p><p class="stih2">na tvrdu mjestu;</p><p class="stih1">i postat će prijesto slave</p><p class="stih2">domu oca svojega.«</p><p class="noviRedak"> <h4>Propast</h4><p class="pocetakParagrafa"> <span class="brojRetka" id="24">24</span>»O njega će se vješati sva slava njegova doma očinskog, izdanci i potomstvo, sve malo posuđe, od zdjelica do ćupova.  <span class="brojRetka" id="25">25</span>U onaj dan« – riječ je Jahve nad vojskama – »izvući će se klin zabijen na tvrdu mjestu, slomit će se i pasti. I sav teret što je visio na njemu razbit će se, jer je Jahve govorio.«</p></p>