<h2>I. PRVI DIO KNJIGE PROROKA IZAIJE</h2><h3>1. PROROŠTVA PRIJE SIRIJSKO-EFRAJIMSKOG RATA</h3><h4>Naslov</h4><p class="pocetakParagrafa"> <span class="brojRetka" id="1">1</span>Viđenje Izaije, sina Amosova, koje je imao o Judeji i Jeruzalemu u dane Uzije, Jotama, Ahaza i Ezekije, kraljeva judejskih.</p><h4>Protiv glupog naroda</h4><p class="stih1"> <span class="brojRetka" id="2">2</span>Čujte, nebesa, poslušaj, zemljo,</p><p class="stih2">jer Jahve govori:</p><p class="stih1">»Sinove sam ti odgojio, podigao,</p><p class="stih2">al’ se oni od mene odvrgoše.</p><p class="stih1"> <span class="brojRetka" id="3">3</span>Vol poznaje svog vlasnika,</p><p class="stih2">a magarac jasle gospodareve –</p><p class="stih1">Izrael ne poznaje,</p><p class="stih2">narod moj ne razumije.«</p><h4>Kazna Judeje</h4><p class="stih1"> <span class="brojRetka" id="4">4</span>Jao, grešna li naroda, puka u zlu ogrezla,</p><p class="stih2">roda zlikovačkog, pokvarenih sinova!</p><p class="stih1">Jahvu ostaviše, prezreše Sveca Izraelova,</p><p class="stih2">njemu su okrenuli leđa.</p><p class="noviRedak"> </p><p class="stih1"> <span class="brojRetka" id="5">5</span>Ta gdje da vas još udarim, odmetnici tvrdokorni?</p><p class="stih2">Sva je glava bolna, srce iznemoglo;</p><p class="stih1"> <span class="brojRetka" id="6">6</span>od pete do glave nigdje zdrava mjesta,</p><p class="stih1">već ozljede, modrice, otvorene rane, ni očišćene, ni povijene,</p><p class="stih2">ni uljem ublažene.</p><p class="noviRedak"> </p><p class="stih1"> <span class="brojRetka" id="7">7</span>Zemlja vam opustje, gradove oganj popali,</p><p class="stih1">njive vam na oči haraju tuđinci –</p><p class="stih2">pustoš k’o kad propade Sodoma.</p><p class="stih1"> <span class="brojRetka" id="8">8</span>Kći sionska ostade</p><p class="stih2">kao koliba u vinogradu,</p><p class="stih1">kao pojata u polju krastavaca,</p><p class="stih2">kao grad opsjednut.</p><p class="stih1"> <span class="brojRetka" id="9">9</span>Da nam Jahve nad vojskama</p><p class="stih2">ne ostavi Ostatak,</p><p class="stih1">bili bismo k’o Sodoma, </p><p class="stih2">Gomori slični.</p><h4>Protiv vjerskog licemjerja</h4><p class="stih1"> <span class="brojRetka" id="10">10</span>Čujte riječ Jahvinu, glavari sodomski,</p><p class="stih2">poslušaj zakon Boga našega, narode gomorski!</p><p class="stih1"> <span class="brojRetka" id="11">11</span>»Što će mi mnoštvo žrtava vaših?«</p><p class="stih2">– govori Jahve. –</p><p class="stih1">»Sit sam ovnujskih paljenica</p><p class="stih2">i pretiline gojne teladi.</p><p class="stih1">I krv mi se ogadi</p><p class="stih2">bikova, janjaca i jaradi.</p><p class="stih1"> <span class="brojRetka" id="12">12</span>Kad mi lice vidjet’ dolazite,</p><p class="stih2">tko od vas ište da gazite mojim predvorjima?</p><p class="stih1"> <span class="brojRetka" id="13">13</span>Prestanite mi nositi ništavne prinose,</p><p class="stih2">kâd mi omrznu.</p><p class="stih1">Mlađaka, subote i sazive –</p><p class="stih2">ne podnosim zborovanja i opačine.</p><p class="stih1"> <span class="brojRetka" id="14">14</span>Mlađake i svetkovine vaše</p><p class="stih2">iz sve duše mrzim –</p><p class="stih1">teški su mi,</p><p class="stih2">podnijet’ ih ne mogu!</p><p class="stih1"> <span class="brojRetka" id="15">15</span>Kad na molitvu ruke širite,</p><p class="stih2">ja od vas oči odvraćam.</p><p class="stih1">Molitve samo množite,</p><p class="stih2">ja vas ne slušam.</p><p class="stih1">Ruke su vam u krvi ogrezle,</p><p class="stih2"> <span class="brojRetka" id="16">16</span>operite se, očistite.</p><p class="stih1">Uklonite mi s očiju djela opaka,</p><p class="stih2">prestanite zlo činiti!</p><p class="stih1"> <span class="brojRetka" id="17">17</span>Učite se dobrim djelima:</p><p class="stih2">pravdi težite,</p><p class="stih1">ugnjetenom pritecite u pomoć,</p><p class="stih2">siroti pomozite do pravde,</p><p class="stih2">za udovu se zauzmite.«</p><p class="noviRedak"> </p><p class="stih1"> <span class="brojRetka" id="18">18</span>»Hajde, dakle, da se pravdamo«,</p><p class="stih2">govori Jahve.</p><p class="stih1">»Budu l’ vam grijesi kao grimiz,</p><p class="stih2">pobijeljet će poput snijega;</p><p class="stih1">kao purpur budu li crveni,</p><p class="stih2">postat će kao vuna.</p><p class="stih1"> <span class="brojRetka" id="19">19</span>Htjednete l’ me poslušati,</p><p class="stih2">uživat ćete plodove zemaljske.</p><p class="stih1"> <span class="brojRetka" id="20">20</span>U buntovništvu ako ustrajete,</p><p class="stih2">proždrijet će vas mač.«</p><p class="stih1">Tako usta Jahvina govorahu.</p><h4>Plač nad Jeruzalemom</h4><p class="stih1"> <span class="brojRetka" id="21">21</span>Kako li posta bludnicom</p><p class="stih2">tvrđa vjerna?</p><p class="stih1">Bješe puna pravičnosti,</p><p class="stih2">pravda u njoj stolovala,</p><p class="stih2">a sad – ubojice.</p><p class="stih1"> <span class="brojRetka" id="22">22</span>Srebro ti se u trosku obratilo,</p><p class="stih2">vino ti se razvodnjelo.</p><p class="stih1"> <span class="brojRetka" id="23">23</span>Knezovi se tvoji odmetnuli,</p><p class="stih2">s tatima se pobratili.</p><p class="stih1">Svi za mitom hlepe,</p><p class="stih2">za darovima lete.</p><p class="stih1">Siroti pravdu uskraćuju,</p><p class="stih2">udovička parnica ne stiže k njima.</p><p class="noviRedak"> </p><p class="stih1"> <span class="brojRetka" id="24">24</span>Stog ovako govori Jahve, Gospod nad vojskama,</p><p class="stih2">Junak Izraelov:</p><p class="stih1">»Ah, kad se iskalim na protivnicima</p><p class="stih2">i osvetim dušmanima!</p><p class="noviRedak"> </p><p class="stih1"> <span class="brojRetka" id="25">25</span>Kada na te ruku pružim,</p><p class="stih2">da lužinom tvoju trosku očistim,</p><p class="stih2">da iz tebe uklonim olovo!</p><p class="noviRedak"> </p><p class="stih1"> <span class="brojRetka" id="26">26</span>Da ti opet postavim suce kao negda,</p><p class="stih2">savjetnike kao u početku,</p><p class="stih1">pa da te zovu Gradom pravednim,</p><p class="stih2">Tvrđom vjernosti.«</p><p class="noviRedak"> </p><p class="stih1"> <span class="brojRetka" id="27">27</span>Sud pravedni otkupit će Sion,</p><p class="stih2">a pravda obraćenike njegove.</p><p class="stih1"> <span class="brojRetka" id="28">28</span>Otpadnici i grešnici skršit će se zajedno,</p><p class="stih2">a oni što Jahvu napuštaju poginut će.</p><h4>Protiv svetoga drveća</h4><p class="stih1"> <span class="brojRetka" id="29">29</span>Da, stidjet ćete se zbog hrastova</p><p class="stih2">što ih sad obožavate</p><p class="stih1">i crvenjet ćete zbog gajeva</p><p class="stih2">u kojima sad uživate.</p><p class="stih1"> <span class="brojRetka" id="30">30</span>Jer, bit ćete poput hrasta</p><p class="stih2">osušena lišća</p><p class="stih1">i poput gaja</p><p class="stih2">u kojem vode nema.</p><p class="stih1"> <span class="brojRetka" id="31">31</span>Junak će biti kučina,</p><p class="stih2">a iskra djelo njegovo,</p><p class="stih1">zajedno će izgorjeti,</p><p class="stih2">a nikoga da ugasi.</p>