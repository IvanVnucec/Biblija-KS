<h4>Blagoslov Izraela</h4><p class="pocetakParagrafa"> <span class="brojRetka" id="1">1</span>Sad čuj, Jakove, slugo moj,</p><p class="stih2">Izraele, kog sam izabrao.</p><p class="stih1"> <span class="brojRetka" id="2">2</span>Ovako kaže Jahve, koji te stvorio,</p><p class="stih2">koji te od utrobe sazdao i pomaže ti:</p><p class="stih1">»Ne boj se, Jakove, slugo moj,</p><p class="stih2">Ješurune, kog sam izabrao.</p><p class="stih1"> <span class="brojRetka" id="3">3</span>Jer na žednu ću zemlju vodu izliti</p><p class="stih2">i po tlu sušnome potoke.</p><p class="stih1">Izlit ću duh svoj na tvoje potomstvo,</p><p class="stih2">i blagoslov na tvoja pokoljenja.</p><p class="stih1"> <span class="brojRetka" id="4">4</span>Rast će kao trava pokraj izvora,</p><p class="stih2">kao vrbe uz vode tekućice.</p><p class="stih1"> <span class="brojRetka" id="5">5</span>Jedan će reći: ‘Ja sam Jahvin’,</p><p class="stih2">drugi će se zvati imenom Jakovljevim.</p><p class="stih1">Treći će sebi na ruci napisati: ‘Jahvin’</p><p class="stih2">i nazvat će se imenom Izraelovim.«</p><h4>Samo je Jahve Bog</h4><p class="stih1"> <span class="brojRetka" id="6">6</span>Ovako govori kralj Izraelov</p><p class="stih2">i otkupitelj njegov,</p><p class="stih2">Jahve nad vojskama:</p><p class="stih1">»Ja sam prvi i ja sam posljednji:</p><p class="stih2">osim mene Boga nema.</p><p class="stih1"> <span class="brojRetka" id="7">7</span>Tko je kao ja? Nek’ ustane i govori,</p><p class="stih2">nek’ navijesti i nek’ mi razloži!</p><p class="stih1">Tko je od vječnosti otkrio što se zbilo?</p><p class="stih2">Nek’ nam navijesti što će još doći!</p><p class="stih1"> <span class="brojRetka" id="8">8</span>Ne plašite se, ne bojte se:</p><p class="stih2">nisam li vam to odavna navijestio i otkrio?</p><p class="stih1">Vi ste mi svjedoci: ima li Boga</p><p class="stih2">osim mene?</p><p class="stih2">Ima li Stijene? Ja ne znam!«</p><p class="noviRedak"> <h4>Protiv idolopoklonstva</h4><p class="pocetakParagrafa"> <span class="brojRetka" id="9">9</span>Tko god pravi kipove, ništavan je, i dragocjenosti njegove ne koriste ničemu. Svjedoci njihovi ništa ne vide i ništa ne znaju, da im budu na sramotu.  <span class="brojRetka" id="10">10</span>Tko pravi boga i lijeva kip da od toga korist ne očekuje?  <span class="brojRetka" id="11">11</span>Gle, svi će štovatelji likova biti osramoćeni, izrađivači njihovi više od bilo koga. Nek’ se saberu svi i pojave: prepast će se i postidjeti odjednom.</p><p class="pocetakParagrafa"> <span class="brojRetka" id="12">12</span>Kovač ga izrađuje na živu ugljevlju, čekićem ga oblikuje, snažnom ga rukom obrađuje. Gladan je i iznemogao; ne pije vode, iscrpljuje se.</p><p class="pocetakParagrafa"> <span class="brojRetka" id="13">13</span>Drvodjelja uzima mjeru, pisaljkom lik ocrta, ostruže ga dlijetom, šestarom ga zaokruži i izdjelja ga po uzoru na lik ljudski, kao lijepo ljudsko obličje, da stoji u hramu.  <span class="brojRetka" id="14">14</span>Bijaše sebi nasjekao cedre, uzeo čempres ili hrast koje je za se njegovao među šumskim drvećem; ili je posadio bor koji raste od kiše.  <span class="brojRetka" id="15">15</span>Čovjeku su dobra za vatru; uzima ih da se ogrije; pali ih da ispeče kruh. Ali od njih djelja i boga pred kojim pada ničice, pravi kip i klanja mu se.  <span class="brojRetka" id="16">16</span>Polovinom od toga naloži, dakle, oganj, peče meso na žeravi, jede pečenku i siti se; grije se i govori: »Ah, grijem se i uživam uz vatru.«  <span class="brojRetka" id="17">17</span>Ali od onoga što preostane pravi sebi boga, svog kumira, pada pred njim ničice i klanja mu se i moli: »Spasi me, jer si ti moj bog.«</p><p class="pocetakParagrafa"> <span class="brojRetka" id="18">18</span>Ne znaju oni i ne razumiju: zaslijepljene su im oči, pa ne vide, i srce, pa ne shvaćaju.  <span class="brojRetka" id="19">19</span>Takav ne razmišlja, nema u njega znanja ni razbora da sebi kaže: »Polovinom od ovoga naložio sam oganj, na žeravici ispekao kruh, ispržio meso koje sam pojeo, pa zar ću od ostatka načiniti gnusobu? Zar ću se komadu drveta klanjati?«</p><p class="pocetakParagrafa"> <span class="brojRetka" id="20">20</span>On voli pepeo, zavodi ga prevareno srce. Neće spasiti svog života i nikad neće reći: »Nije li varka ovo u mojoj desnici?«</p><h4>Opomena</h4><p class="stih1"> <span class="brojRetka" id="21">21</span>Sjeti se toga, Jakove,</p><p class="stih2">i ti, Izraele, jer si sluga moj!</p><p class="stih1">Ja sam te stvorio i sluga si mi,</p><p class="stih2">Izraele, neću te zaboraviti!</p><p class="stih1"> <span class="brojRetka" id="22">22</span>Kao maglu rastjerao sam tvoje opačine</p><p class="stih2">i grijehe tvoje poput oblaka.</p><p class="stih1">Meni se obrati </p><p class="stih2">jer ja sam te otkupio.</p><h4>Pjesma radosnica</h4><p class="stih1"> <span class="brojRetka" id="23">23</span>Kličite, nebesa, jer je Jahve učinio!</p><p class="stih2">Orite se, dubine zemljine!</p><p class="stih1">Odjekujte radošću, planine,</p><p class="stih2">i vi, šume, sa svim svojim drvećem!</p><p class="stih1">Jer Jahve je otkupio Jakova,</p><p class="stih2">proslavio se u Izraelu!</p><h4>Snaga Jahvina</h4><p class="stih1"> <span class="brojRetka" id="24">24</span>Ovako govori Jahve, otkupitelj tvoj</p><p class="stih2">i tvorac tvoj od utrobe:</p><p class="stih1">»Ja sam Jahve koji sam sve stvorio,</p><p class="stih2">koji sam nebesa sam razapeo,</p><p class="stih2">i učvrstio zemlju bez pomoći ičije.</p><p class="stih1"> <span class="brojRetka" id="25">25</span>Ja osujećujem znamenja vrača,</p><p class="stih2">i čarobnjake u luđake promećem;</p><p class="stih1">silim mudrace da ustuknu</p><p class="stih2">i mudrost im obraćam u bezumlje,</p><p class="stih1"> <span class="brojRetka" id="26">26</span>ali potvrđujem riječ sluge svojega,</p><p class="stih2">ispunjam naum svojih glasnika.</p><p class="stih1">Ja govorim Jeruzalemu: ‘Naseli se!’</p><p class="stih2">I gradovima judejskim: ‘Sagradite se!’</p><p class="stih2">Iz razvalina ja ih podižem.</p><p class="stih1"> <span class="brojRetka" id="27">27</span>Ja govorim moru: ‘Presahni!</p><p class="stih2">Presušujem ti rijeke.’</p><p class="stih1"> <span class="brojRetka" id="28">28</span>Ja govorim Kiru: ‘Pastiru moj!’</p><p class="stih2">I on će sve želje moje ispuniti</p><p class="stih1">govoreći Jeruzalemu: ‘Sagradi se!’</p><p class="stih2">i Hramu: ‘Utemelji se!’«</p></p>