<h4>Psalam</h4><p class="pocetakParagrafa"> <span class="brojRetka" id="1">1</span>Ne, nije ruka Jahvina prekratka</p><p class="stih2">da spasi,</p><p class="stih2">niti mu je uho otvrdlo da ne bi čuo,</p><p class="stih1"> <span class="brojRetka" id="2">2</span>nego su opačine vaše jaz otvorile</p><p class="stih2">između vas i Boga vašega.</p><p class="stih1">Vaši su grijesi lice njegovo zastrli,</p><p class="stih2">i on vas više ne sluša.</p><p class="stih1"> <span class="brojRetka" id="3">3</span>Jer ruke su vaše u krvi ogrezle,</p><p class="stih2">a vaši prsti u zločinima.</p><p class="stih1">Usne vam izgovaraju laž,</p><p class="stih2">a jezik podlost mrmlja.</p><p class="stih1"> <span class="brojRetka" id="4">4</span>Nitko s pravom tužbu ne podiže,</p><p class="stih2">niti koga sude po istini.</p><p class="stih1">U ništavilo se uzdaju, laž kazuju,</p><p class="stih2">začinju zloću, a rađaju bezakonje.</p><p class="noviRedak"> </p><p class="stih1"> <span class="brojRetka" id="5">5</span>Legu jaja gujina,</p><p class="stih2">tkaju mrežu paukovu;</p><p class="stih1">pojede li tko njihovo jaje, umire,</p><p class="stih2">razbije li ga, iz njega ljutica izlazi.</p><p class="stih1"> <span class="brojRetka" id="6">6</span>Njihovim tkanjem nemoguće se odjenuti,</p><p class="stih2">ne možeš se pokriti njihovom rukotvorinom.</p><p class="stih1">Rukotvorine su njihove djela zločinačka,</p><p class="stih2">rukama svojim čine nasilje.</p><p class="stih1"> <span class="brojRetka" id="7">7</span>Noge njihove u zlo hitaju</p><p class="stih2">i brze su da krv nevinu proliju.</p><p class="stih1">Misli su im misli zločinačke,</p><p class="stih2">pustoš i propast na njinim su putima.</p><p class="stih1"> <span class="brojRetka" id="8">8</span>Put mira oni ne poznaju,</p><p class="stih2">na stazama njihovim nema pravice.</p><p class="stih1">Iskrivili su svoje putove,</p><p class="stih2">tko njima kreće, mira ne poznaje.</p><p class="noviRedak"> </p><p class="stih1"> <span class="brojRetka" id="9">9</span>Stog se právo od nas udaljilo,</p><p class="stih2">zato pravda ne dopire do nas.</p><p class="stih1">Nadasmo se svjetlosti, a ono tama;</p><p class="stih2">i vidjelu, a ono u tmini hodimo.</p><p class="stih1"> <span class="brojRetka" id="10">10</span>Pipamo kao slijepci duž zida,</p><p class="stih2">tapkamo kao bez očiju.</p><p class="stih1">Spotičemo se u podne k’o u sumraku,</p><p class="stih2">sasvim zdravi, kao da smo mrtvi.</p><p class="stih1"> <span class="brojRetka" id="11">11</span>Svi mumljamo kao medvjedi</p><p class="stih2">i gučemo tužno kao golubovi.</p><p class="stih1">Očekivasmo sud, a njega nema,</p><p class="stih2">i spasenje – od nas je daleko.</p><p class="noviRedak"> </p><p class="stih1"> <span class="brojRetka" id="12">12</span>Jer mnogo je naših opačina pred tobom</p><p class="stih2">i grijesi naši protiv nas svjedoče.</p><p class="stih1">Doista, prijestupi su naši pred nama,</p><p class="stih2">mi znademo svoju krivicu;</p><p class="stih1"> <span class="brojRetka" id="13">13</span>pobunili smo se i zanijekali Jahvu,</p><p class="stih2">odmetnuli se od Boga svojega,</p><p class="stih1">govorili podlo, odmetnički,</p><p class="stih2">mrmljali u srcu riječi lažljive.</p><p class="stih1"> <span class="brojRetka" id="14">14</span>Tako je potisnuto pravo,</p><p class="stih2">i pravda mora stajati daleko.</p><p class="stih1">Jer na trgu posrnu istina</p><p class="stih2">i poštenju nema više pristupa.</p><h4>Jahve na djelu</h4><p class="stih1"> <span class="brojRetka" id="15">15</span>Vjernosti je ponestalo,</p><p class="stih2">a tko izbjegava zlo, bude opljačkan.</p><p class="stih1">Jahve vidje, i ne bî mu milo</p><p class="stih2">što nema pravice.</p><p class="stih1"> <span class="brojRetka" id="16">16</span>Vidje da nema čovjeka,</p><p class="stih2">začudi se što nema posrednika.</p><p class="stih1">Tad mu pomože njegova mišica</p><p class="stih2">i njegova ga pravda poduprije.</p><p class="stih1"> <span class="brojRetka" id="17">17</span>Pravednost je obukao k’o oklop,</p><p class="stih2">stavio na glavu kacigu spasenja.</p><p class="stih1">Osvetom se odjenuo k’o haljom,</p><p class="stih2">ogrnu se revnošću kao plaštem.</p><p class="stih1"> <span class="brojRetka" id="18">18</span>Vratit će svakome po njegovim djelima:</p><p class="stih2">gnjev svojim protivnicima, odmazdu dušmanima.</p><p class="noviRedak"> </p><p class="stih1"> <span class="brojRetka" id="19">19</span>Sa zapada vidjet će ime Jahvino</p><p class="stih2">i slavu njegovu s istoka sunčanog.</p><p class="stih1">Jer doći će kao uska rijeka</p><p class="stih2">koju goni dah Jahvin.</p><p class="stih1"> <span class="brojRetka" id="20">20</span>Ali doći će otkupitelj Sionu,</p><p class="stih2">i onima od sinova Jakovljevih</p><p class="stih1">koji se obrate od svog otpadništva,</p><p class="stih2">riječ je Jahvina.</p><p class="noviRedak"> <h4>Proroštvo</h4><p class="pocetakParagrafa"> <span class="brojRetka" id="21">21</span>»A ovo je moj savez s njima«, govori Jahve. »Duh moj koji je na tebi i riječi moje koje stavih u tvoja usta neće izići iz usta tvojih ni usta tvojega potomstva, ni iz usta potomstva tvojih potomaka, od sada pa dovijeka«, veli Jahve.</p></p>