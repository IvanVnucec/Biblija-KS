<h3>4. APOKALIPSA</h3><h4>Sud</h4><p class="pocetakParagrafa"> <span class="brojRetka" id="1">1</span>Gle, Jahve razvaljuje zemlju,</p><p class="stih2">razara je, nakazi joj lice,</p><p class="stih2">raspršuje stanovnike njene.</p><p class="stih1"> <span class="brojRetka" id="2">2</span>Svećenik će biti k’o i narod,</p><p class="stih2">gospodar k’o i sluga,</p><p class="stih2">gospodarica k’o i sluškinja,</p><p class="stih1">prodavač k’o i kupac,</p><p class="stih2">zajmodavac k’o i zajmoprimac,</p><p class="stih2">vjerovnik k’o i dužnik.</p><p class="stih1"> <span class="brojRetka" id="3">3</span>Opustošena će biti zemlja,</p><p class="stih2">opljačkana sasvim,</p><p class="stih2">jer je Jahve odlučio.</p><p class="stih1"> <span class="brojRetka" id="4">4</span>Zemlja tuži, vene,</p><p class="stih2">svijet gine, gasne,</p><p class="stih2">nebo sa zemljom propada.</p><p class="stih1"> <span class="brojRetka" id="5">5</span>Oskvrnjena je zemlja</p><p class="stih2">pod žiteljima svojim,</p><p class="stih1">jer prestupiše Zakon, pogaziše odredbu,</p><p class="stih2">Savez vječni razvrgoše.</p><p class="stih1"> <span class="brojRetka" id="6">6</span>Zato prokletstvo proždire zemlju,</p><p class="stih2">okajavaju stanovnici njeni.</p><p class="stih1">Zato su sažgani žitelji zemljini</p><p class="stih2">i malo je ljudi preostalo.</p><h4>Razoreni grad</h4><p class="stih1"> <span class="brojRetka" id="7">7</span>Vino tuguje, loza vene,</p><p class="stih2">uzdišu svi što bijahu srca vesela.</p><p class="stih1"> <span class="brojRetka" id="8">8</span>Prestalo je veselje uz bubnje,</p><p class="stih2">zamrla je graja razigrana;</p><p class="stih2">umukla je glazba citarâ.</p><p class="stih1"> <span class="brojRetka" id="9">9</span>Ne pije se više vino uz pjesmu,</p><p class="stih2">ogrknu piće silovito.</p><p class="stih1"> <span class="brojRetka" id="10">10</span>Razoren je grad ništavila,</p><p class="stih2">zatvoren ulaz svim kućama.</p><p class="stih1"> <span class="brojRetka" id="11">11</span>Jauk po ulicama zbog vina,</p><p class="stih2">nesta svakog veselja,</p><p class="stih2">radost je iz zemlje prognana.</p><p class="stih1"> <span class="brojRetka" id="12">12</span>Tek pustoš ostade u gradu,</p><p class="stih2">u trijeske smrskana su vrata.</p><p class="stih1"> <span class="brojRetka" id="13">13</span>Jer tako se zbiva na zemlji,</p><p class="stih2">među narodima,</p><p class="stih1">kao kad se oberu masline</p><p class="stih2">il’ paljetkuje grožđe nakon berbe.</p><p class="noviRedak"> </p><p class="stih1"> <span class="brojRetka" id="14">14</span>Oni glas podižu, kliču od radosti;</p><p class="stih2">uznose s mora veličajnost Jahvinu.</p><p class="stih1"> <span class="brojRetka" id="15">15</span>I na istoku ime Jahve slave oni,</p><p class="stih2">na otocima mora ime Jahve, Boga Izraelova.</p><p class="stih1"> <span class="brojRetka" id="16">16</span>S kraja zemlje čujemo pjesme:</p><p class="stih2">»Slava Pravedniku!«</p><p class="stih1">Ali ja kažem: »Propadoh! Propadoh! Jao meni!</p><p class="stih2">Vjerolomci se iznevjeriše,</p><p class="stih2">nevjerom se, vjerolomci, iznevjeriše.«</p><p class="stih1"> <span class="brojRetka" id="17">17</span>Strava, jama, zamka</p><p class="stih2">tebi, žitelju zemlje:</p><p class="stih1"> <span class="brojRetka" id="18">18</span>tko pred glasom strave uteče</p><p class="stih2">u jamu će upasti;</p><p class="stih1">tko se iz jame izvuče</p><p class="stih2">zamka će ga uhvatit’.</p><h4>Nastavak pjesme o sudu</h4><p class="stih1">Da, otvorit će se ustave u visini</p><p class="stih2">i zatresti zemlji temelji.</p><p class="stih1"> <span class="brojRetka" id="19">19</span>Zemlja će se grozno razbiti,</p><p class="stih2">zemlja će se strašno raspući,</p><p class="stih2">zemlja će se silno uzdrmati,</p><p class="stih1"> <span class="brojRetka" id="20">20</span>zemlja će zateturati poput pijanca,</p><p class="stih2">zanjihat se poput kolibe;</p><p class="stih1">toliko će joj otežati bezakonje njeno</p><p class="stih2">da će pasti i neće više ustati.</p><p class="stih1"> <span class="brojRetka" id="21">21</span>I dogodit će se u onaj dan: </p><p class="stih2">Jahve će kazniti u visini vojsku nebesku,</p><p class="stih2">a na zemlji sve kraljeve zemaljske;</p><p class="stih1"> <span class="brojRetka" id="22">22</span>bit će sakupljeni i zasužnjeni u jami,</p><p class="stih2">zatvoreni u tamnicu</p><p class="stih2">i nakon mnogih dana kažnjeni.</p><p class="stih1"> <span class="brojRetka" id="23">23</span>Pocrvenjet će mjesec,</p><p class="stih2">postidjet se sunce,</p><p class="stih1">jer će kraljevati Jahve nad vojskama</p><p class="stih2">na gori Sionu i u Jeruzalemu</p><p class="stih2">i slava će mu sjati pred starješinama.</p>