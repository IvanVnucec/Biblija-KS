<h4>Prorokov gnjev i Božji odgovor</h4><p class="pocetakParagrafa"> <span class="brojRetka" id="1">1</span>Joni bi veoma krivo i rasrdi se.  <span class="brojRetka" id="2">2</span>I ovako se pomoli Jahvi: »Ah, Jahve, nisam li ja to slutio dok još u svojoj zemlji bijah? Zato sam htio prije pobjeći u Taršiš; jer znao sam da si ti Bog milostiv i milosrdan, spor na gnjev i bogat milosrđem i da se nad nesrećom brzo sažališ.  <span class="brojRetka" id="3">3</span>Sada, Jahve, uzmi moj život, jer mi je bolje umrijeti nego živjeti.«  <span class="brojRetka" id="4">4</span>Jahve odgovori: »Srdiš li se ti s pravom?«</p><p class="pocetakParagrafa"> <span class="brojRetka" id="5">5</span>Jona iziđe iz grada i sjede s istoka gradu; načini ondje kolibu i sjede pod njom u hlad da vidi što će biti od grada.  <span class="brojRetka" id="6">6</span>A Jahve Bog učini da izraste bršljan nad Jonom i pruži sjenu njegovoj glavi te da ga izliječi od zlovolje. Jona se bršljanu veoma obradova.  <span class="brojRetka" id="7">7</span>Ali sutradan, u osvit zore, Bog zapovjedi crvu da podgrize bršljan, i on usahnu.  <span class="brojRetka" id="8">8</span>Kad je ogranulo sunce, posla Bog vruć istočni vjetar; sunce je palilo glavu Joninu te je sasvim klonuo. Poželje umrijeti i reče: »Bolje mi je umrijeti nego živjeti.«</p><p class="pocetakParagrafa"> <span class="brojRetka" id="9">9</span>Bog upita Jonu: »Srdiš li se s pravom zbog bršljana?« On odgovori: »Da, s pravom sam ljut nasmrt.«  <span class="brojRetka" id="10">10</span>Jahve mu reče: »Tebi je žao bršljana oko kojega se nisi trudio, nego je u jednu noć nikao i u jednu noć usahnuo.  <span class="brojRetka" id="11">11</span>A meni da ne bude žao Ninive, grada velikoga, u kojem ima više od sto i dvadeset tisuća ljudi koji ne znaju razlikovati desno i lijevo, a uz to i mnogo životinja!«</p>