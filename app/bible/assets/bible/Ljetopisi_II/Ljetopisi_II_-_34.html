<h3>4. JOŠIJINA OBNOVA</h3><p class="pocetakParagrafa"> <span class="brojRetka" id="1">1</span>Jošiji je bilo osam godina kad se zakraljio. Kraljevao je trideset i jednu godinu u Jeruzalemu.  <span class="brojRetka" id="2">2</span>Činio je što je pravo u Jahvinim očima. U svemu je hodio putovima oca Davida, ne skrećući ni desno ni lijevo.</p><p class="pocetakParagrafa"> <span class="brojRetka" id="3">3</span>Osme godine kraljevanja, dok još bijaše dječak, počeo je tražiti Boga oca Davida, a dvanaeste je godine stao čistiti Judeju i Jeruzalem od uzvišica, ašera, od rezanih i livenih likova.  <span class="brojRetka" id="4">4</span>Pred njim su oborili žrtvenike Baalu, polomio je sunčane stupove koji bijahu na njima; izlomio je i satro ašere i rezane i livene likove, prosuo ih po grobovima onih što su im prinosili žrtve.  <span class="brojRetka" id="5">5</span>Svećeničke je kosti spalio na njihovim žrtvenicima i tako očistio Judeju i Jeruzalem.  <span class="brojRetka" id="6">6</span>Isto je učinio i po gradovima Manašeova, Efrajimova i Šimunova plemena, pa do Naftalijeva, po njihovim opustošenim mjestima unaokolo.  <span class="brojRetka" id="7">7</span>Oborio je žrtvenike i ašere, raskovao i satro rezane likove i isjekao sve sunčane stupove po svoj zemlji izraelskoj, a onda se vratio u Jeruzalem.</p><p class="noviRedak"> <h4>Popravak Hrama</h4><p class="pocetakParagrafa"> <span class="brojRetka" id="8">8</span>Osamnaeste godine kraljevanja, očistivši zemlju i Dom, posla Asalijahina sina Šafana, gradskoga upravitelja Maaseju, Johazova sina Joaha, tajnika, da poprave dom Jahve, njegova Boga.  <span class="brojRetka" id="9">9</span>Oni su došli k velikom svećeniku Hilkiji i predali mu novce donesene u Božji dom, koje bijahu sabrali leviti, čuvari hramskog praga, iz ruke Manašeovih i Efrajimovih sinova i od svega Izraelova Ostatka, od svega Judina i Benjaminova plemena, od jeruzalemskih stanovnika.  <span class="brojRetka" id="10">10</span>Dali su to na ruku poslovođama, postavljenim nad domom Jahvinim, a oni su izdavali poslenicima koji su radili u domu Jahvinu, popravljajući što je bilo trošno i obnavljajući Hram.  <span class="brojRetka" id="11">11</span>Dali su drvodjeljama i graditeljima da kupuju tesanac i drvo za grede i da se pobrvnaju kuće koje bijahu porušili judejski kraljevi.  <span class="brojRetka" id="12">12</span>Ti su ljudi savjesno obavljali posao; nad njima su bili postavljeni Jahat i Obadja, leviti od Merarijevih sinova, i Zaharija i Mešulam od Kehatovih sinova da upravljaju radom. Svi su leviti bili vični glazbalima.  <span class="brojRetka" id="13">13</span>Jedni su bili nad bremenošama i nadstojnicima svih poslenika u svakoj službi, a drugi su od levita bili pisari, nadzornici i vratari.</p><p class="noviRedak"> <h4>Našašće Zakona</h4><p class="pocetakParagrafa"> <span class="brojRetka" id="14">14</span>Kad su iznosili novce donesene u Jahvin dom, našao je svećenik Hilkija knjigu Zakona Jahvina, danu preko Mojsija.  <span class="brojRetka" id="15">15</span>I, progovorivši, Hilkija reče tajniku Šafanu: »Našao sam knjigu Zakona u domu Jahvinu.« Hilkija dade knjigu Šafanu.  <span class="brojRetka" id="16">16</span>Šafan odnese knjigu kralju i izvjesti ga: »Tvoje sluge rade sve što im se povjerilo.  <span class="brojRetka" id="17">17</span>Izasuvši novce što su se našli u domu Jahvinu, dadoše ih na ruku poslovođama i poslenicima.«  <span class="brojRetka" id="18">18</span>Tada tajnik Šafan javi kralju: »Svećenik Hilkija dade mi jednu knjigu.« I Šafan je poče čitati pred kraljem.  <span class="brojRetka" id="19">19</span>Čuvši riječi Zakona, kralj razdrije haljine svoje.  <span class="brojRetka" id="20">20</span>I naredi Hilkiji, Šafanovu sinu Ahikamu, Mikinu sinu Abdonu, tajniku Šafanu i kraljevu sluzi Asaji:  <span class="brojRetka" id="21">21</span>»Idite i upitajte Jahvu o meni i Ostatku Izraela i Judeje zbog ove knjige što je nađena, jer je velika Jahvina jarost što se izlila na nas zato što naši očevi nisu čuvali Jahvine riječi, nisu vršili što je pisano u knjizi.«</p><p class="noviRedak"> <h4>Proročica</h4><p class="pocetakParagrafa"> <span class="brojRetka" id="22">22</span>Hilkija s kraljevim ljudima ode proročici Huldi, ženi Šaluma, Tokhatova sina, sina Hasre, čuvara odjeće; ona je živjela u Jeruzalemu, u novom gradu. Kad joj to kazaše,  <span class="brojRetka" id="23">23</span>ona im reče: »Ovako veli Jahve, Bog Izraelov: ‘Kažite čovjeku koji vas je poslao k meni:  <span class="brojRetka" id="24">24</span>Ovako veli Jahve: Evo, dovest ću nesreću na ovaj grad i na njegove stanovnike, izvršit ću sve kletve napisane u knjizi što je pročitaše pred judejskim kraljem.  <span class="brojRetka" id="25">25</span>Jer su me ostavili i kadili tuđim bogovima da bi me ljutili svim djelima ruku svojih, planut će jarost moja na to mjesto i neće se ugasiti.  <span class="brojRetka" id="26">26</span>A judejskome kralju, koji vas je poslao po Jahvin savjet, recite ovo: Ovako govori Jahve, Bog Izraelov: Riječi si čuo.  <span class="brojRetka" id="27">27</span>Ali kako ti je omekšalo srce i jer si se ponizio pred Bogom čuvši što sam objavio tome gradu i njegovim stanovnicima, i ponizivši se preda mnom, razdro si haljine i plakao, zato sam te uslišio – riječ je Jahvina!  <span class="brojRetka" id="28">28</span>Evo, sjedinit ću te s ocima tvojim i s mirom ćeš leći u grob da ne vidiš svu nesreću koju ću svaliti na ovo mjesto i njegove stanovnike.’« Oni odnesoše taj odgovor kralju.</p><p class="noviRedak"> <h4>Obnova Saveza</h4><p class="pocetakParagrafa"> <span class="brojRetka" id="29">29</span>Tada posla kralj da se saberu sve judejske i jeruzalemske starješine.  <span class="brojRetka" id="30">30</span>Kralj se potom pope u dom Jahvin, sa svim Judejcima, Jeruzalemcima, svećenicima, levitima i sa svim narodom, od najvećega do najmanjeg. I pročita im sve riječi Knjige Saveza što je nađena u domu Jahvinu.  <span class="brojRetka" id="31">31</span>Kralj, stojeći na svome mjestu, obnovi pred Jahvom savez da će slijediti Jahvu, držati se njegovih zapovijedi, pouka i uredaba svim srcem i svom dušom da bi izvršio sve stavke toga Saveza što su napisane u knjizi.  <span class="brojRetka" id="32">32</span>I sve koji su se našli u Jeruzalemu i Benjaminovu plemenu pozva da pristupe; i Jeruzalemci prionuše uza Savez Boga, Boga svojih otaca.  <span class="brojRetka" id="33">33</span>Tada Jošija ukloni sve gnusobe iz svih izraelskih krajeva i učini te svi koji su se našli u Izraelu počeše služiti Jahvi, svojem Bogu. Za svega njegova života nisu odstupili od Jahve, Boga svojih otaca.</p></p></p></p></p>