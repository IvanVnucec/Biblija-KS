<h4>Vjera i sveto pjevanje u edomskom ratu</h4><p class="pocetakParagrafa"> <span class="brojRetka" id="1">1</span>Poslije toga Moabovi i Amonovi sinovi, a s njima i neki od Meunjana, zaratiše na Jošafata.  <span class="brojRetka" id="2">2</span>Ali Jošafat dobi ovu vijest: »Dolazi na te veliko mnoštvo s one strane mora, iz Edoma; i eno ga u Haseson Tamaru, to jest u En Gediju.«</p><p class="pocetakParagrafa"> <span class="brojRetka" id="3">3</span>Jošafat se uplaši i stade tražiti Jahvu te oglasi post po svoj Judeji.  <span class="brojRetka" id="4">4</span>Skupili se Judejci da traže Jahvu: dolazili iz svih judejskih gradova da ga traže.  <span class="brojRetka" id="5">5</span>Tada Jošafat ustade u judejskom zboru u Jeruzalemu, u domu Jahvinu, pred novim predvorjem  <span class="brojRetka" id="6">6</span>i reče:</p><p class="pocetakParagrafa">»Jahve, Bože otaca naših, ti si Bog na nebu i vladaš nad svim krivobožačkim kraljevstvima. U tvojoj je ruci takva sila i jakost da se nitko ne može održati pred tobom.  <span class="brojRetka" id="7">7</span>Ti si, o Bože naš, istjerao stanovnike ove zemlje pred svojim izraelskim narodom i dao je zasvagda potomstvu svoga prijatelja Abrahama;  <span class="brojRetka" id="8">8</span>i nastanili su se u njoj i sagradili u njoj svetište tvojem imenu govoreći:  <span class="brojRetka" id="9">9</span>‘Kad navali na nas kakvo zlo, osvetni mač ili kuga, ili glad, te kad stanemo pred ovim domom i pred tobom, jer je tvoje ime u ovom domu, i zavapimo k tebi iz svoje nevolje, usliši nas i spasi.’</p><p class="pocetakParagrafa"> <span class="brojRetka" id="10">10</span>Sada, evo, Amonovi i Moabovi sinovi, i oni iz Seirske gore, preko kojih nisi dao Izraelu da prođe kad je dolazio iz zemlje egipatske, nego ih je obišao i nije ih zatro –  <span class="brojRetka" id="11">11</span>sada, dakle, oni nama uzvraćaju zlom, došavši da nas otjeraju s baštine koju si nam ti dao.  <span class="brojRetka" id="12">12</span>O Bože naš, zar im nećeš suditi? Jer u nas nema sile prema tome velikom mnoštvu koje dolazi na nas niti mi znamo što da radimo, nego su nam oči uprte u te.«</p><p class="pocetakParagrafa"> <span class="brojRetka" id="13">13</span>Svi su Judejci stajali pred Jahvom, s malom djecom, sa ženama i sinovima.  <span class="brojRetka" id="14">14</span>Tada siđe Jahvin duh usred zbora na Jahaziela, sina Zaharije, sina Benaje, sina Jeiela, sina Matanijina – levita od Asafovih sinova.  <span class="brojRetka" id="15">15</span>On reče: »Pozorno slušajte, svi Judejci, Jeruzalemci i ti, kralju Jošafate! Ovako vam govori Jahve: ‘Ne bojte se i ne plašite se toga velikog mnoštva, jer ovo nije vaš rat, nego Božji.  <span class="brojRetka" id="16">16</span>Sutra siđite na njih; oni će se penjati uz Hasiški uspon, a vi ćete ih sresti nakraj doline prema Jeruelskoj pustinji.  <span class="brojRetka" id="17">17</span>Ne treba da se bijete; postavite se, stojte pa gledajte kako će vam pomoći Jahve. Oj Judo i Jeruzaleme, ne bojte se i ne plašite se; sutra iziđite pred njih, i Jahve će biti s vama!’«</p><p class="pocetakParagrafa"> <span class="brojRetka" id="18">18</span>Tada Jošafat pade ničice na zemlju i svi Judejci i Jeruzalemci padoše pred Jahvom da mu se poklone.  <span class="brojRetka" id="19">19</span>Potom leviti od Kehatovih sinova i od Korahovih sinova ustadoše i počeše hvaliti na sav glas Jahvu, Boga Izraelova.</p><p class="pocetakParagrafa"> <span class="brojRetka" id="20">20</span>Uranivši ujutro, krenuše prema pustinji Tekoi. Kad su izlazili, stade Jošafat i reče: »Čujte me, oj Judejci i Jeruzalemci, pouzdajte se u Jahvu, svoga Boga, i održat ćete se; pouzdajte se u njegove proroke i budite sretni!«  <span class="brojRetka" id="21">21</span>Potom se posavjetova s narodom i postavi Jahvine pjevače i hvalitelje koji će u svetom ruhu ići pred naoružanim četama i pjevati: »Slavite Jahvu jer je vječna ljubav njegova!«  <span class="brojRetka" id="22">22</span>Kad počeše klicati i pjevati pjesmu pohvalnicu, Jahve podiže zasjedu na Amonce, Moapce i na one iz Seirske gore koji su došli na Judu te biše razbijeni.  <span class="brojRetka" id="23">23</span>Jer su Amonovi sinovi i Moapci ustali na one iz Seirske gore da ih zatru i unište; a kad su svršili s onima iz Seira, stadoše udarati jedan na drugoga te se poklaše.</p><p class="pocetakParagrafa"> <span class="brojRetka" id="24">24</span>Kad Judejci dođoše do stražare prema pustinji i obazreše se na mnoštvo, a ono gle, mrtva tjelesa leže po zemlji; nitko se nije spasio.  <span class="brojRetka" id="25">25</span>Tada dođe Jošafat s narodom da pokupi plijen i nađoše ga mnogo: svakoga blaga, odjeće i dragocjenih predmeta; naplijenili su toliko da više nisu mogli nositi; tri su dana pljačkali plijen jer ga je bilo mnogo.  <span class="brojRetka" id="26">26</span>Četvrti se dan sakupiše u Dolini blagoslova: ondje su hvalili Jahvu, pa se zato ono mjesto prozvalo Emek Beraka, Dolina blagoslova, do danas.  <span class="brojRetka" id="27">27</span>Potom se okrenuše svi Judejci i Jeruzalemci, s Jošafatom na čelu, da se vrate u Jeruzalem u veselju, jer ih je Jahve razveselio nad njihovim neprijateljima.  <span class="brojRetka" id="28">28</span>Došli su u Jeruzalem s harfama, citrama i trubama u dom Jahvin.  <span class="brojRetka" id="29">29</span>A strah Božji ušao je u sva zemaljska kraljevstva kad su čula da je Jahve zavojštio na Izraelove neprijatelje.  <span class="brojRetka" id="30">30</span>Tako je počinulo Jošafatovo kraljevstvo, jer mu je Bog dao mir odasvud uokolo.</p><p class="noviRedak"> <h4>Jošafatov svršetak</h4><p class="pocetakParagrafa"> <span class="brojRetka" id="31">31</span>Jošafat je kraljevao nad Judejcima. Bilo mu je trideset i pet godina kad se zakraljio; kraljevao je dvadeset i pet godina u Jeruzalemu; mati mu se zvala Azuba, a bila je kći Šilhijeva.  <span class="brojRetka" id="32">32</span>Išao je putem oca Ase ne skrećući s njega, nego čineći što je pravo u Jahvinim očima.  <span class="brojRetka" id="33">33</span>Samo, uzvišice nisu bile uklonjene, jer narod još nije bio upravio svoje srce Bogu otaca.  <span class="brojRetka" id="34">34</span>Ostala Jošafatova djela, od prvih do posljednjih, zapisana su u povijesti Hananijeva sina Jehua i uvrštena su u Knjigu o izraelskim kraljevima.</p><p class="pocetakParagrafa"> <span class="brojRetka" id="35">35</span>Poslije toga udružio se judejski kralj Jošafat s izraelskim kraljem Ahazjom, koji je bezbožno radio.  <span class="brojRetka" id="36">36</span>Udružio se s njim zato da naprave lađe i da odu u Taršiš; napravili su lađe u Esjon Geberu.  <span class="brojRetka" id="37">37</span>Dodavahuov sin Eliezer iz Mareše prorekao je protiv Jošafata: »Budući da si se udružio s Ahazjom, Jahve će razoriti tvoja djela.« Lađe su se razbile i nisu mogle otploviti u Taršiš.</p><p class="noviRedak"> </p></p>