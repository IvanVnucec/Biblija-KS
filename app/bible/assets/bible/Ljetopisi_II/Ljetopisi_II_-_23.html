<h4>Svećenstvo protiv Atalije</h4><p class="pocetakParagrafa"> <span class="brojRetka" id="1">1</span>Sedme se godine Jojada ojunači i poče tražiti satnike: Jerohamova sina Azarju, Johananova sina Jišmaela, Obedova sina Azarju, Adajina sina Maaseju, Zikrijeva sina Elišafata, i sklopi s njima savez.  <span class="brojRetka" id="2">2</span>Počeše obilaziti po Judeji i skupiše levite iz svih judejskih gradova i obiteljske glavare u Izraelu te dođoše u Jeruzalem.  <span class="brojRetka" id="3">3</span>Sav zbor sklopi savez s kraljem u domu Božjem. Jojada im reče: »Gle, kraljev će sin kraljevati kao što je obećao Jahve za Davidove sinove.  <span class="brojRetka" id="4">4</span>Evo što valja da učinite: trećina vas koji subotom ulazite u službu, i svećenici i leviti, neka budu vratari na pragovima;  <span class="brojRetka" id="5">5</span>trećina neka bude u kraljevskom dvoru, trećina na Jesodskim vratima, sav narod u predvorjima doma Jahvina.  <span class="brojRetka" id="6">6</span>Nitko neka ne ulazi u dom Jahvin, osim svećenika i levita koji poslužuju; oni neka ulaze jer su posvećeni. Sav narod neka se drži Jahvine naredbe.  <span class="brojRetka" id="7">7</span>Leviti neka okruže kralja, svaki s oružjem u ruci, i tko god pokuša ući u Dom, neka bude pogubljen. Budite uz kralja kamo god pođe ili izađe.«</p><p class="pocetakParagrafa"> <span class="brojRetka" id="8">8</span>Leviti i sav judejski narod učinili su sve onako kako je naredio svećenik Jojada. Svaki je uzeo svoje ljude koji subotom ulaze u službu s onima koji subotom izlaze. Jer svećenik Jojada nije otpustio redova.  <span class="brojRetka" id="9">9</span>Svećenik Jojada dade satnicima koplja, štitove i oklope kralja Davida što su bili u Božjemu domu.  <span class="brojRetka" id="10">10</span>Postavio je sav narod, svakoga s kopljem u ruci, od južne do sjeverne strane Doma, prema žrtveniku i prema Domu oko kralja unaokolo.  <span class="brojRetka" id="11">11</span>Tada izvedoše kraljeva sina, staviše mu krunu na glavu, dadoše mu Svjedočanstvo i pomazaše ga za kralja. Tada Jojada i njegovi sinovi povikaše: »Živio kralj!«</p><p class="pocetakParagrafa"> <span class="brojRetka" id="12">12</span>Kad Atalija ču viku naroda koji se skupio i hvalio kralja, dođe k narodu u Jahvin dom.  <span class="brojRetka" id="13">13</span>Pogleda bolje, kad gle, kralj stoji na svojem mjestu na ulazu, a pred kraljem zapovjednici i svirači; sav puk kliče od radosti i trubi u trube, pjevači pjevaju uz glazbala i predvode hvalospjeve. Tad Atalija razdrije haljine i povika: »Izdaja, izdaja!«  <span class="brojRetka" id="14">14</span>Svećenik Jojada naredi satnicima i vojnim zapovjednicima: »Izvedite je kroz redove napolje i tko krene za njom pogubite ga mačem!« Još je svećenik dodao: »Nemojte je smaknuti u Jahvinu domu!«  <span class="brojRetka" id="15">15</span>Staviše ruke na nju i kad je kroz Konjska vrata stigla do kraljevskoga dvora, ondje je pogubiše.</p><p class="noviRedak"> <h4>Jojadina obnova</h4><p class="pocetakParagrafa"> <span class="brojRetka" id="16">16</span>Tada Jojada sklopi savez između Jahve, naroda i kralja da narod bude Jahvin.  <span class="brojRetka" id="17">17</span>Potom sav narod otiđe u Baalov hram, razori ga skupa sa žrtvenicima i polomi likove; Baalova svećenika Matana ubiše pred žrtvenicima.</p><p class="pocetakParagrafa"> <span class="brojRetka" id="18">18</span>Zatim Jojada postavi straže kod Jahvina doma pod nadzorom svećenika i levita, koje David bijaše porazdijelio za službu u Jahvinu domu da bi Jahvi prinosili paljenice, kao što je pisano u Mojsijevu Zakonu, s veseljem i s pjesmama, kako uredi David.  <span class="brojRetka" id="19">19</span>Postavio je i vratare na vratima Jahvina doma da ne bi ulazio čovjek nečist od bilo čega.  <span class="brojRetka" id="20">20</span>Uzevši satnike, odličnike i uglednike u narodu i sav puk, izveo je kralja iz Jahvina doma, a onda su ušli kroz gornja vrata u kraljevski dvor i posadili kralja na kraljevsko prijestolje.  <span class="brojRetka" id="21">21</span>Sav se puk veselio, a grad se umirio, jer su Ataliju ubili mačem.</p></p>