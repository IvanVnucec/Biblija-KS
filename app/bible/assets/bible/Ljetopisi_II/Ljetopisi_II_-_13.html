<h3>2. ABIJA I VJERNOST ZAKONITOM SVEĆENSTVU</h3><h4>Rat</h4><p class="pocetakParagrafa"> <span class="brojRetka" id="1">1</span>Osamnaeste godine Jeroboamova kraljevanja zakralji se Abija nad Judejom.  <span class="brojRetka" id="2">2</span>Tri je godine kraljevao u Jeruzalemu. Materi mu je bilo ime Mikaja, Urielova kći iz Gabe. Tada izbi rat između Abije i Jeroboama.  <span class="brojRetka" id="3">3</span>Abija je izašao u boj s hrabrim ratnicima, s četiri stotine tisuća izabranih junaka; Jeroboam je svrstao u bojni red protiv njega osam stotina tisuća ljudi, sve biranih junaka.</p><p class="noviRedak"> <h4>Abijin govor</h4><p class="pocetakParagrafa"> <span class="brojRetka" id="4">4</span>Abija je stao na vrh Semarajimske gore u Efrajimovu gorju i rekao: »Čujte me, Jeroboame i sav Izraele!  <span class="brojRetka" id="5">5</span>Ne znate li da je Jahve, Bog Izraelov, predao Davidu kraljevstvo nad Izraelom zauvijek, njemu i njegovim sinovima, osoljenim savezom?  <span class="brojRetka" id="6">6</span>Ali se podigao Nebatov sin Jeroboam, sluga Davidova sina Salomona, i pobunio se protiv gospodara.  <span class="brojRetka" id="7">7</span>Skupili su se oko njega ljudi praznovi i nevaljalci i stali prkositi Salomonovu sinu Roboamu, koji je bio mlad i strašljiva srca te se nije umio hrabro braniti od njih.  <span class="brojRetka" id="8">8</span>Pa sada mislite da se možete oprijeti Jahvinu kraljevstvu što je u ruci Davidovih sinova jer vas je veliko mnoštvo i imate kod sebe zlatnu telad koju vam je napravio Jeroboam da vam budu bogovi.  <span class="brojRetka" id="9">9</span>Otjerali ste Jahvine svećenike, Aronove sinove i levite, i postavili sebi svećenike kao drugi zemaljski narodi. Tko je god došao s juncem i sa sedam ovnova, postao je svećenik vašim ništavim bogovima.  <span class="brojRetka" id="10">10</span>Nama je Bog Jahve, nismo ga ostavili, a svećenici koji služe Jahvi jesu Aronovi sinovi i leviti u svojem poslu.  <span class="brojRetka" id="11">11</span>Pale Jahvi na kâd paljenice svakoga jutra i svake večeri s mirisnim kadom, postavljaju kruhove na čist stol i upaljuju svake večeri zlatan svijećnjak sa svijećama; jer mi držimo naredbu Jahve, svojega Boga, a vi ste ga ostavili.  <span class="brojRetka" id="12">12</span>Zato je, evo, nama na čelu Bog i njegovi svećenici s glasnim trubama da gromko trube protiv vas. Izraelovi sinovi, ne udarajte na Jahvu, Boga svojih otaca, jer nećete imati sreće!«</p><p class="noviRedak"> <h4>Bitka</h4><p class="pocetakParagrafa"> <span class="brojRetka" id="13">13</span>Ali Jeroboam zavede zasjedu da im dođe za leđa; tako su Judejcima bili jedni sprijeda, a zasjeda straga.  <span class="brojRetka" id="14">14</span>Kad se Judejci obazreše, a ono, gle, boj im bješe sprijeda i otraga. Tada zavapiše k Jahvi, a svećenici stadoše trubiti u trube.  <span class="brojRetka" id="15">15</span>Uto Judejci snažno povikaše, a kad su počeli vikati, Bog razbi Jeroboama i sav Izrael pred Abijom i Judejcima.  <span class="brojRetka" id="16">16</span>Izraelovi sinovi pobjegoše pred Judejcima i Bog ih predade njima u ruke.  <span class="brojRetka" id="17">17</span>Abija je s narodom učinio velik pokolj među njima te je od Izraela palo pobijenih pet stotina tisuća izabranih ljudi.  <span class="brojRetka" id="18">18</span>Tako su sinovi Izraelovi bili poniženi u to vrijeme, a Judini su sinovi ojačali, jer su se oslonili na Jahvu, Boga svojih otaca.</p><p class="noviRedak"> <h4>Abijin svršetak</h4><p class="pocetakParagrafa"> <span class="brojRetka" id="19">19</span>Abija je potjerao Jeroboama i osvojio od njega gradove Betel sa selima, Ješanu sa selima i Efron sa selima.  <span class="brojRetka" id="20">20</span>Jeroboam se više nije oporavio za Abijina života; Jahve ga je udario tako da je umro.  <span class="brojRetka" id="21">21</span>Abija se utvrdio i uzeo sebi četrnaest žena te je rodio dvadeset i dva sina i šesnaest kćeri.  <span class="brojRetka" id="22">22</span>A ostali Abijini doživljaji i njegovi pothvati i besjede zapisani su u tumačenju proroka Adona.  <span class="brojRetka" id="23">23</span>Potom Abija počinu kraj svojih otaca. Sahraniše ga u Davidovu gradu; na njegovo se mjesto zakralji sin mu Asa. Za njegovih je dana zemlja bila mirna deset godina.</p></p></p></p>