<h2>III. JUDA MAKABEJ POGLAVAR ŽIDOVA(166.–160. prije Krista)</h2><h4>Pohvala Judi Makabeju</h4><p class="pocetakParagrafa"> <span class="brojRetka" id="1">1</span>Matatiju je naslijedio sin njegov Juda Makabej.  <span class="brojRetka" id="2">2</span>Podupriješe ga sva njegova braća i sve pristalice njegova oca i oduševljeno povedoše rat Izraelov.</p><p class="stih1"> <span class="brojRetka" id="3">3</span>On proširi nadaleko slavu svoga naroda.</p><p class="stih2">Poput diva on se u oklop obukao,</p><p class="stih2">bojno oružje sebi pripasao.</p><p class="stih2">Mnoge je bojeve zametnuo,</p><p class="stih2">oštrim mačem tabor štiteći.</p><p class="stih1"> <span class="brojRetka" id="4">4</span>Premac lavu svojim djelima,</p><p class="stih2">postade k’o lavić što za plijenom riče.</p><p class="stih1"> <span class="brojRetka" id="5">5</span>Gonio je otpadnike, trag im njušeći;</p><p class="stih2">palio je tlačitelje svoga naroda.</p><p class="stih1"> <span class="brojRetka" id="6">6</span>Od straha pred njim dah im prestajao,</p><p class="stih2">bezakonici pred njim drhtahu.</p><p class="stih2">Spasenje se ruci njegovoj posrećilo.</p><p class="stih1"> <span class="brojRetka" id="7">7</span>Mnogog kralja on je ojadio,</p><p class="stih2">a Jakova djelima obradovao.</p><p class="stih2">Dok je vijeka blagoslivljat će se uspomena njegova.</p><p class="stih1"> <span class="brojRetka" id="8">8</span>Obilazio gradovima Jude</p><p class="stih2">da istrijebi iz njih bezbožnike,</p><p class="stih2">od Izraela srdžbu da odvrati.</p><p class="stih1"> <span class="brojRetka" id="9">9</span>Do krajeva zemlje ime mu doprlo,</p><p class="stih2">oko sebe sabra raspršene.</p><p class="noviRedak"> <h4>Prvi Judini uspjesi</h4><p class="pocetakParagrafa"> <span class="brojRetka" id="10">10</span>Apolonije sabra pogane i velika vojska krenu iz Samarije da zavojšti na Izraela.  <span class="brojRetka" id="11">11</span>Saznao za to Juda, pa ga presrete, potuče ga i ubi. Mnogi nasmrt ranjeni pogiboše, a ostali pobjegoše.  <span class="brojRetka" id="12">12</span>Oplijeniše ih, a Juda sebi prisvoji mač Apolonijev i nosio ga je u boju svega svog života.</p><p class="pocetakParagrafa"> <span class="brojRetka" id="13">13</span>Kad je Seron, sirijski vojvoda, čuo da je Juda skupio oko sebe ljude, zbor vjernih, spremnih da svaki čas krenu u rat,  <span class="brojRetka" id="14">14</span>reče: »Steći ću ime i proslavit ću se u kraljevstvu ako se zaratim s Judom i sa svima njegovima koji preziru kraljevu riječ.«  <span class="brojRetka" id="15">15</span>I krenu i uzađe s njim snažna vojska bezbožnika da ga potpomognu i da se osvete sinovima Izraelovim.</p><p class="pocetakParagrafa"> <span class="brojRetka" id="16">16</span>Dok je uzlazio uza strmen Bet Horona, ispriječi mu se Juda sa šakom ljudi.  <span class="brojRetka" id="17">17</span>Kad ovi ugledaju vojsku koja je izlazila na njih, rekoše Judi: »Kako će se oduprijeti nas šačica tome silnom mnoštvu? K tome smo obnemogli, cio dan bez hrane.«  <span class="brojRetka" id="18">18</span>A Juda im odgovori: »Lako se može dogoditi da i šačica ljudi ukliješti mnoštvo. A Nebu je svejedno izvojevati spasenje s mnogima ili sa šačicom.  <span class="brojRetka" id="19">19</span>Pobjeda u ratu ne zavisi od jačine vojske, jer nam od Neba dolazi jakost.  <span class="brojRetka" id="20">20</span>Ovi izlaze na nas u premoći drskosti i bezakonja, da istrijebe nas i naše žene i djecu našu i da nas oplijene,  <span class="brojRetka" id="21">21</span>a mi vojujemo za goli život i za svoje svete uredbe.  <span class="brojRetka" id="22">22</span>Zato će ih Gospod pred našim očima satrti, i ništa se ne bojte.«</p><p class="pocetakParagrafa"> <span class="brojRetka" id="23">23</span>Tako reče i obori se iznenada na njih i razbi Serona i svu njegovu vojsku.  <span class="brojRetka" id="24">24</span>Naže za njima niz kosinu Bet Horona sve do ravnice. Pade ih kakvih osam stotina ljudi, a ostali pobjegoše u Filisteju.  <span class="brojRetka" id="25">25</span>I zavlada strah pred Judom i braćom njegovom i obuze prepast sve okolne narode.  <span class="brojRetka" id="26">26</span>Do kralja doprije ime njegovo i po svim se narodima pripovijedalo o Judinim djelima.</p><p class="noviRedak"> <h4>Lizijino namjesništvo</h4><p class="pocetakParagrafa"> <span class="brojRetka" id="27">27</span>Kad je sve to čuo kralj Antioh, planu on gnjevom i posla da se skupe sve snage njegova kraljevstva – vojska silna.  <span class="brojRetka" id="28">28</span>Otvori svoje riznice i isplati vojsku za godinu dana i naredi da bude spremna za svaku priliku.  <span class="brojRetka" id="29">29</span>Uto opazi da presušuje blago u njegovim riznicama i da su mu državni dohoci sve manji zbog razdora i udaraca kojima je izmučio zemlju zatirući zakone koji postojahu odiskona.  <span class="brojRetka" id="30">30</span>Poboja se, dakle, da neće, kako je već bivalo, imati odakle podmiriti troškove i smoći darove što ih je prije dijelio podašnom rukom, premašujući u tom svoje prethodnike.  <span class="brojRetka" id="31">31</span>U toj se tjeskobi odluči poći na Perziju da prigrabi danak od zemalja i da tako namakne mnogo novca.</p><p class="pocetakParagrafa"> <span class="brojRetka" id="32">32</span>Ostavi Liziju, čovjeka ugledna, kraljevskog roda, da vodi državne poslove od Eufrata pa do egipatske granice.  <span class="brojRetka" id="33">33</span>I povjeri mu skrbništvo nad svojim sinom Antiohom sve dok se on ne vrati.  <span class="brojRetka" id="34">34</span>Preda mu polovicu svoje vojske s bojnim slonovima i dade mu naredbe o svemu što je naumio, osobito o stanovnicima Judeje i Jeruzalema:  <span class="brojRetka" id="35">35</span>da se pošalje na njih vojska, da se satre i istrijebi snaga Izraelova i preostatak Jeruzalema, pa da se izbriše i spomen na to mjesto,  <span class="brojRetka" id="36">36</span>a onda da se na svem onom području nasele tuđinci i njima da se razdijeli njihova zemlja.</p><p class="pocetakParagrafa"> <span class="brojRetka" id="37">37</span>Tada kralj povede sa sobom ostalu polovicu vojske i krenu iz Antiohije, prijestolnice svoga kraljevstva, godine sto četrdeset i sedme. Prijeđe preko Eufrata i poče se probijati kroz gornje krajeve.</p><p class="noviRedak"> <h4>Gorgija i Nikanor provaljuju u Judeju</h4><p class="pocetakParagrafa"> <span class="brojRetka" id="38">38</span>Lizija je izabrao Ptolemeja, sina Dorimenova, Nikanora i Gorgiju, muževe junačne, prijatelje kraljeve.  <span class="brojRetka" id="39">39</span>S njima posla četrdeset tisuća pješaka i sedam tisuća konjanika da navale na Judeju i da je opustoše po zapovijedi kraljevoj.  <span class="brojRetka" id="40">40</span>I pokrenu se sva ta vojska, stiže do Emausa i utabori se ondje u nizini.  <span class="brojRetka" id="41">41</span>Kad se o tome pročulo među trgovcima u onomu kraju, uzeše oni mnogo srebra i zlata i okova te dođoše u tabor da Izraelce pokupuju kao roblje. A zavojevačima se pridružila vojska iz Sirije i drugih zemalja.</p><p class="pocetakParagrafa"> <span class="brojRetka" id="42">42</span>Juda pak i njegova braća vidješe da se množe zla i da su se vojske utaborile na njihovu području, a saznali su i za kraljeve naredbe da im se narod zatre i uništi.  <span class="brojRetka" id="43">43</span>Rekoše tada jedni drugima: »Podignimo narod svoj od propasti i pođimo u rat za narod svoj i za svetinje svoje!«  <span class="brojRetka" id="44">44</span>I sazvaše sav zbor da se svi spreme za boj i da se pomole i vapiju za milost i milosrđe.</p><p class="stih1"> <span class="brojRetka" id="45">45</span>Opustje Jeruzalem kao pustinja.</p><p class="stih2">Ne bijaše nikog od sve djece njegove da uđe ili da iziđe.</p><p class="stih2">Po Svetištu se gazilo,</p><p class="stih2">u Tvrđavi se nastaniše stranci,</p><p class="stih2">poganima posta svratište.</p><p class="stih2">Jakovu je radost iščezla,</p><p class="stih2">umuknula mu frula i citara.</p><p class="noviRedak"> <h4>Sastanak Židova u Masfi</h4><p class="pocetakParagrafa"> <span class="brojRetka" id="46">46</span>Izraelci se sastadoše u Masfi, pred Jeruzalemom, jer je nekoć Izrael u Masfi imao molitveno mjesto.  <span class="brojRetka" id="47">47</span>Postili su toga dana i obukli se u kostrijet, posuli glavu pepelom i razderali svoje haljine.  <span class="brojRetka" id="48">48</span>Razvili su knjigu Zakona da potraže u njoj ono što inače pogani traže od svojih idola.  <span class="brojRetka" id="49">49</span>Iznesoše svećeničku odjeću i prvine i desetine i pozvaše nazireje koji su ispunili razdoblje svoga zavjeta.  <span class="brojRetka" id="50">50</span>I zavapiše tada jakim glasom k Nebu:</p><p class="pocetakParagrafa">»Što da sada učinimo sa svim ovim i kamo da ove smjestimo?  <span class="brojRetka" id="51">51</span>Svetište se tvoje gazi i skvrni, svećenstvo je tvoje tužno, poniženo.  <span class="brojRetka" id="52">52</span>Pogani se, evo, udružiše protiv nas da nas istrijebe. Ti jedini znadeš što nam spremaju.  <span class="brojRetka" id="53">53</span>Kako ćemo im odoljeti ako nam ti ne pritečeš u pomoć?«  <span class="brojRetka" id="54">54</span>I zatrubiše nato u trublje i povikaše iz sveg glasa.</p><p class="pocetakParagrafa"> <span class="brojRetka" id="55">55</span>Juda tada postavi narodu starješine: tisućnike, stotnike, pedesetnike i desetnike.  <span class="brojRetka" id="56">56</span>Onima pak koji su baš gradili kuću, ili su se tek oženili, ili su sadili vinograd, ili bijahu strašljivice, naredi da se svaki takav, kako i Zakon zapovijeda, vrati kući.  <span class="brojRetka" id="57">57</span>I vojska krenu i utabori se južno od Emausa.  <span class="brojRetka" id="58">58</span>Juda izda zapovijed: »Opašite se i budite junaci! Spremni stojte ranom zorom za boj protiv pogana koji se, eto, udružiše da istrijebe nas i naše svetinje.  <span class="brojRetka" id="59">59</span>Bolje nam je u boju izginuti nego da gledamo zlo svog naroda i svojih svetinja.  <span class="brojRetka" id="60">60</span>Bit će onako kako Nebo hoće.«</p></p></p></p></p>