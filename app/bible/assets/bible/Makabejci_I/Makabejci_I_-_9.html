<h4>Bitka kod Beerzeta i smrt Jude Makabeja</h4><p class="pocetakParagrafa"> <span class="brojRetka" id="1">1</span>Kad je Demetrije dočuo da je u borbi poginuo Nikanor i njegova vojska, ponovno je poslao Bakida i Alkima u Judeju, na čelu desnoga krila.  <span class="brojRetka" id="2">2</span>Oni se uputiše prema Galileji i opsjednuše Mesalot na području Arbele. Pošto su ga zauzeli, pogubili su mnogo stanovnika.  <span class="brojRetka" id="3">3</span>Prvoga mjeseca godine sto pedeset i druge utaborili su se pred Jeruzalemom,  <span class="brojRetka" id="4">4</span>a potom su sa dvadeset tisuća pješaka i dvije tisuće konjanika otišli u Beerzet.  <span class="brojRetka" id="5">5</span>Juda se sa tri tisuće odabranih ratnika utaborio u Eleasi.  <span class="brojRetka" id="6">6</span>Videći velik broj neprijatelja, uplašiše se. Mnogi pobjegoše iz tabora. U njem nije ostalo više od osam stotina ljudi.  <span class="brojRetka" id="7">7</span>Juda je vidio da mu se vojska raspala prije bitke. Klonulo mu srce jer više nije imao vremena da je sakupi.  <span class="brojRetka" id="8">8</span>Onako zabrinut reče onima koji su preostali: »Ustanimo! Hajdemo na protivnike! Možda ćemo ih ipak suzbiti.«  <span class="brojRetka" id="9">9</span>Oni su ga odvraćali riječima: »Zasad možemo samo spasiti život, tako da se sa svojom braćom vratimo i nastavimo borbu. Sad nas je zaista premalo.«  <span class="brojRetka" id="10">10</span>Juda odvrati: »Ne, toga neću nikad učiniti da od njih bježim! Ako nam je došlo vrijeme, poginimo junački za svoju braću i ne ostavljajmo ljage na svojoj slavi!«</p><p class="pocetakParagrafa"> <span class="brojRetka" id="11">11</span>Vojska je krenula iz tabora i stala prema njima. Konjanici se razdijelili na dva odreda, praćari i strijelci stupiše na čelo vojske, a tako i udarne čete, sve sami junaci. Bakid je držao desno krilo,  <span class="brojRetka" id="12">12</span>bojni se red približavao uza zvuk trube s dva boka.  <span class="brojRetka" id="13">13</span>Oni na Judinoj strani i sami zatrubiše, potresla se zemlja od bojnog tutnja. Bitka se zapodjela ujutro i trajala do večeri.</p><p class="pocetakParagrafa"> <span class="brojRetka" id="14">14</span>Juda je opazio da je Bakid s jezgrom svoje vojske nadesno: oko njega se okupili svi srčani ljudi  <span class="brojRetka" id="15">15</span>i razbili su desno krilo i gonili ga do gore Azara.  <span class="brojRetka" id="16">16</span>Ali kad su Sirijci s lijevoga krila opazili da im je desno krilo provaljeno, nagnuše za Judom i njegovim ljudima i napadoše ih s leđa.  <span class="brojRetka" id="17">17</span>Zametnula se ogorčena borba i ranjeni su mnogi s jedne i druge strane.  <span class="brojRetka" id="18">18</span>I Juda je pao, a ostali se razbjegli.</p><p class="noviRedak"> <h4>Pogreb Jude Makabeja</h4><p class="pocetakParagrafa"> <span class="brojRetka" id="19">19</span>Jonatan i Šimun podigli su svog brata Judu i pokopali ga u grobu svojih otaca u Modinu.  <span class="brojRetka" id="20">20</span>Oplakivao ga je sav Izrael i ljuto tužio za njim, naričući više dana ovako:  <span class="brojRetka" id="21">21</span>»O, kako pade junak, Izraelov spas!«  <span class="brojRetka" id="22">22</span>Ostala Judina djela, njegovi ratovi, junaštva koja je izvršio i dokazi njegove slave nisu zapisani jer ih bijaše u obilju.</p><p class="noviRedak"> <h2>IV. JONATAN POGLAVAR ŽIDOVA I VELIKI SVEĆENIK (160.–143. prije Krista)</h2><h4>Slavlje grčke stranke – Jonatan vođa otpora</h4><p class="pocetakParagrafa"> <span class="brojRetka" id="23">23</span>Kad je poginuo Juda, podigli su glave svi bezakonici na svem izraelskom području i ponovno se pojavili svi zlotvori.  <span class="brojRetka" id="24">24</span>Kako je u to vrijeme pritisnula veoma velika glad, zemlja je prešla na njihovu stranu.  <span class="brojRetka" id="25">25</span>Bakid je namjerno izabirao bezbožne ljude da upravljaju zemljom.  <span class="brojRetka" id="26">26</span>Ti su kod Judinih prijatelja vršili premetačine i istrage i dovodili ih Bakidu, koji ih je kažnjavao i izvrgavao ruglu.  <span class="brojRetka" id="27">27</span>Tada se u Izraelu razbjesnilo takvo ugnjetavanje kakva nije bilo u sve vrijeme otkad se više nije pojavljivao prorok.  <span class="brojRetka" id="28">28</span>Onda se okupiše svi Judini prijatelji i rekoše Jonatanu:  <span class="brojRetka" id="29">29</span>»Otkako je umro tvoj brat Juda, nema više čovjeka slična njemu da se opre našim neprijateljima, Bakidu i mrziteljima našega naroda.  <span class="brojRetka" id="30">30</span>Zato te, dakle, danas biramo na njegovo mjesto da nam budeš poglavar i vođa u borbi koju smo poduzeli.«  <span class="brojRetka" id="31">31</span>Tako je Jonatan prihvatio vodstvo i naslijedio svoga brata Judu.</p><p class="noviRedak"> <h4>Jonatan u pustinji Tekoe – Krvavi prizori oko Medabe</h4><p class="pocetakParagrafa"> <span class="brojRetka" id="32">32</span>Kad je Bakid za to doznao, samo je gledao da ubije Jonatana.  <span class="brojRetka" id="33">33</span>Čim je za to dočuo, Jonatan je sa svojim bratom Šimunom i sa svima onima koji su ih pratili pobjegao u pustinju Tekou i utaborio se kraj vode Asfara.  <span class="brojRetka" id="34">34</span>Bakid je to saznao u subotnji dan, pa je i on sa svim svojim vojnicima prešao preko Jordana.  <span class="brojRetka" id="35">35</span>Jonatan je poslao svoga brata, kao vođu pratnje, da zamoli prijatelje Nabatejce kako bi kod njih ostavili obilnu opremu.  <span class="brojRetka" id="36">36</span>Ali Amrajevi sinovi, oni iz Medabe, iziđoše i uhvatiše Ivana sa svim što je imao i otiđoše s tim plijenom.  <span class="brojRetka" id="37">37</span>Poslije tih događaja javili su Jonatanu i njegovu bratu Šimunu da Amrajevi sinovi slave veliku svadbu i da vrlo svečano iz Nadabata vode nevjestu, kćer jednoga od uglednih ljudi u Kanaanu.  <span class="brojRetka" id="38">38</span>Tada se oni sjetiše krvavog svršetka svoga brata Ivana. Popeše se i sakriše u gori.  <span class="brojRetka" id="39">39</span>Podigoše oči i vidješe gdje se usred nejasna žagora pomalja velika povorka, kako za njom slijedi ženik sa svojim prijateljima i braćom, a prate ih bubnjevima, glazbalima i bogatom opremom.  <span class="brojRetka" id="40">40</span>Židovi su nasrnuli na njih iz zasjede i stali ih ubijati. Mnogi su stradali, a ostali utekoše u goru. Odneseno im je sve što su imali.  <span class="brojRetka" id="41">41</span>Tako im se svadba okrenula u žalost, a zvuk glazbe u plač.  <span class="brojRetka" id="42">42</span>Pošto su ljuto osvetili krv svoga brata, vratiše se na muljevite obale Jordana.</p><p class="noviRedak"> <h4>Prijelaz preko Jordana</h4><p class="pocetakParagrafa"> <span class="brojRetka" id="43">43</span>Kad je to čuo Bakid, došao je u subotnji dan s mnogom vojskom na obalu Jordana.  <span class="brojRetka" id="44">44</span>Tada Jonatan reče svojim ljudima: »Na noge! Borimo se za svoje živote, jer danas nije kao što je bilo jučer i prekjučer.  <span class="brojRetka" id="45">45</span>Eto, rat je pred nama i za nama. Posvuda je voda Jordana, mulj i šikarje: nema uzmaka.  <span class="brojRetka" id="46">46</span>Zato sad zavapite k Nebu da izbjegnete sili svojih neprijatelja!«  <span class="brojRetka" id="47">47</span>Boj se zametnuo. Jonatan je pružio ruku da udari Bakida, ali mu je ovaj izmakao: skočio je unazad.  <span class="brojRetka" id="48">48</span>Onda se Jonatan sa svojim ljudima baci u Jordan i prepliva na drugu stranu, ali protivnici nisu za njima prelazili preko Jordana.  <span class="brojRetka" id="49">49</span>Taj je dan na Bakidovoj strani palo oko tisuću ljudi.</p><p class="noviRedak"> <h4>Bakidova utvrđenja – Alkimova smrt</h4><p class="pocetakParagrafa"> <span class="brojRetka" id="50">50</span>Vrativši se u Jeruzalem, Bakid poče u Judeji graditi tvrde gradove, tvrđavu u Jerihonu, Emausu, Bet Horonu, Betelu, Tamnati, Faratonu, Tefonu, s visokim zidovima, vratima i prijevornicama.  <span class="brojRetka" id="51">51</span>U svakoj je ostavio posadu da divlja protiv Izraela.  <span class="brojRetka" id="52">52</span>Utvrdio je Betsur, Gezer i Tvrđu. Po njima je razmjestio vojnike i zalihe hrane.  <span class="brojRetka" id="53">53</span>Pokupio je za taoce sinove zemaljskih starješina i stavio ih pod stražu u jeruzalemskoj Tvrđi.</p><p class="pocetakParagrafa"> <span class="brojRetka" id="54">54</span>Godine stotinu pedeset i treće, drugoga mjeseca, zapovjedio je Alkim da sruše zid unutarnjeg dvorišta Svetišta. Tako je uništio djela prorokâ i počeo razaranje.  <span class="brojRetka" id="55">55</span>U to je vrijeme Alkima udarila kap i spriječila njegove pothvate. Usta mu zamuknuše: onako uzet, nije više mogao istisnuti ni riječi niti je mogao svojoj kući davati naloge.  <span class="brojRetka" id="56">56</span>I Alkim tako umrije u živim mukama.  <span class="brojRetka" id="57">57</span>Kad je Bakid vidio da je Alkim umro, vratio se kralju i judejska je zemlja počinula dvije godine.</p><p class="noviRedak"> <h4>Opsada Betbasija</h4><p class="pocetakParagrafa"> <span class="brojRetka" id="58">58</span>Svi su se bezakonici savjetovali ovim riječima: »Gle, Jonatan i njegovi žive mirno i bezbrižno. Hajde da sad dovedemo Bakida neka ih u jednoj noći pohvata sve.«  <span class="brojRetka" id="59">59</span>Potom su otišli i posavjetovali se s njim.  <span class="brojRetka" id="60">60</span>Bakid se podigao s velikom vojskom i tajno pisao svim svojim pristalicama u Judeji da pohvataju Jonatana i njegove ljude. Ali ne mogoše tako, jer su oni doznali za njihovu namjeru.  <span class="brojRetka" id="61">61</span>Štoviše, uhvatili su pedesetak ljudi u zemlji, počinitelje te opačine, pa su ih pogubili.</p><p class="pocetakParagrafa"> <span class="brojRetka" id="62">62</span>Potom se Jonatan i Šimun sa svojim ljudima skloniše u Betbasi u pustinji. Tu su popravili ono što je ondje bilo opustošeno i mjesto utvrdiše.  <span class="brojRetka" id="63">63</span>Kad je za to doznao Bakid, skupio je sve svoje ljude i pozvao svoje pristaše u Judeji.  <span class="brojRetka" id="64">64</span>Otišao se utaboriti kod Betbasija, opsjedao ga više dana i izradio bojne naprave.  <span class="brojRetka" id="65">65</span>Jonatan je u gradu ostavio svoga brata Šimuna, a sam je sa šakom ljudi izišao na obilazak po okolini.  <span class="brojRetka" id="66">66</span>Tukao je Odomeru i njegovu braću i Fasironove sinove u njihovu taborištu. Počeli su vojevati i uzlažahu s vojskom.  <span class="brojRetka" id="67">67</span>Šimun je sa svojim ljudima provalio iz grada i spalio bojne naprave.  <span class="brojRetka" id="68">68</span>Udarivši na Bakida, razbiše ga i teško ga ojadiše, pomrsiše mu namjeru i vojni pohod.  <span class="brojRetka" id="69">69</span>Razgnjevi se on protiv odmetnika koji su mu savjetovali da dođe u tu zemlju, pobi mnoge te sa svojim ljudima odluči da se vrati kući.  <span class="brojRetka" id="70">70</span>Na tu vijest posla Jonatan k njemu poslanike da s njim uglave mir i povratak zarobljenika.  <span class="brojRetka" id="71">71</span>On na to pristade i ostade vjeran svojim obvezama. Zakle mu se da više nikad, dok god živi, neće protiv njega ništa poduzimati.  <span class="brojRetka" id="72">72</span>Pošto mu je predao roblje što ga je prije u judejskoj zemlji zarobio, Bakid se vratio u svoju zemlju i više nije dolazio na židovsko područje.  <span class="brojRetka" id="73">73</span>Mač je otpočinuo u Izraelu. Jonatan se nastani u Mikmasu, gdje je počeo suditi narodu. Iz Izraela je istrijebio bezbožnike.</p></p></p></p></p></p></p>