<h4>Pohod protiv Idumejaca i Amonaca</h4><p class="pocetakParagrafa"> <span class="brojRetka" id="1">1</span>Kad su okolni narodi čuli da je žrtvenik ponovno sagrađen a Svetište uspostavljeno kao i prije, vrlo se razgnjeviše  <span class="brojRetka" id="2">2</span>i naumiše istrijebiti Jakovljevo pokoljenje što je živjelo među njima; počeli su ubijati i progoniti taj narod.</p><p class="pocetakParagrafa"> <span class="brojRetka" id="3">3</span>Juda zavojeva na Ezavove sinove u Idumeji, na zemlju Akrabatenu, jer su opsjedali Izraelce. Žestoko ih je porazio, ponizio i dočepao se plijena.  <span class="brojRetka" id="4">4</span>Sjetio se i zloće Bajanovih sinova, koji su zasjedama na putovima narodu postavljali zamke i zapreke.  <span class="brojRetka" id="5">5</span>Pošto ih je opkolio u kulama, opsjedao ih je i predao ih prokletstvu. Zapalio je i sažgao njihove kule i sve one koji su bili u njima.  <span class="brojRetka" id="6">6</span>Zatim krenu na Amonce, u kojih je naišao na jaku vojsku i mnogi narod pod poglavarem Timotejem.  <span class="brojRetka" id="7">7</span>Zapodjeo je s njima mnoge bojeve, potukao ih i slomio im silu.  <span class="brojRetka" id="8">8</span>Zauze Jazer sa selima njegova područja, a zatim se vrati u Judeju.</p><p class="noviRedak"> <h4>Priprema za borbe u Galileji i Galaadu</h4><p class="pocetakParagrafa"> <span class="brojRetka" id="9">9</span>Pogani u Galaadu udružiše se protiv Izraelaca koji su živjeli u njihovim krajevima da ih istrijebe; a Izraelci pobjegoše u tvrđavu Datemu.  <span class="brojRetka" id="10">10</span>Poslali su Judi i njegovoj braći pisma ovako sastavljena:</p><p class="pocetakParagrafa">»Pogani koji nas okružuju udružili se protiv nas da nas unište.  <span class="brojRetka" id="11">11</span>Spremaju se da osvoje tvrđavu u koju smo se sklonili. Timotej zapovijeda njihovom vojskom.  <span class="brojRetka" id="12">12</span>Dođi sad i izbavi nas iz njihovih ruku, jer mnogo je naših već palo.  <span class="brojRetka" id="13">13</span>Pogubili su svu našu braću naseljenu u Tobijinoj zemlji, odveli u ropstvo žene i djecu, imanje im oduzeli i ondje pogubili oko tisuću ljudi.«</p><p class="pocetakParagrafa"> <span class="brojRetka" id="14">14</span>Dok se to pismo još čitalo, dođoše drugi glasnici, iz Galileje, razdrte odjeće, donoseći iste vijesti:  <span class="brojRetka" id="15">15</span>»Udružili se protiv nas iz Ptolemaide i Tira i Sidona sa svim narodima Galileje da nas istrijebe.«  <span class="brojRetka" id="16">16</span>A kad su Juda i narod to čuli, sazvaše veliku skupštinu da vijećaju što da učine za svoju braću izvrgnutu nevoljama i napadajima neprijatelja.</p><p class="pocetakParagrafa"> <span class="brojRetka" id="17">17</span>Juda tada reče bratu Šimunu: »Izaberi sebi ljude pa idi, izbavi svoju braću u Galileji! A ja i brat Jonatan poći ćemo u Galaaditidu.«  <span class="brojRetka" id="18">18</span>Za obranu Judeje ostavi Zaharijina sina Josipa i Azarju, poglavara naroda, s preostalom vojskom.  <span class="brojRetka" id="19">19</span>I zapovjedi im: »Upravljajte ovim narodom, ali se ne upuštajte u rat protiv poganskih naroda dok se mi ne vratimo.«  <span class="brojRetka" id="20">20</span>Šimunu su dali tri tisuće ljudi za Galileju, a Judi osam tisuća ljudi za Galaaditidu.</p><p class="noviRedak"> <h4>Pohodi protiv Galileje i Galaaditide</h4><p class="pocetakParagrafa"> <span class="brojRetka" id="21">21</span>Pošto je otišao u Galileju, Šimun je zametnuo mnoge bojeve protiv pogana, porazio ih i natjerao ih u bijeg; gonio ih je do vrata Ptolemaide.  <span class="brojRetka" id="22">22</span>Ostavili su na bojištu oko tri tisuće ljudi, od kojih je pokupio plijen.  <span class="brojRetka" id="23">23</span>Poveo je sa sobom Židove iz Galileje i Arbate sa ženama i djecom i svim njihovim imanjem te ih odveo u Judeju s velikom radošću.</p><p class="pocetakParagrafa"> <span class="brojRetka" id="24">24</span>A Juda Makabej i brat mu Jonatan prijeđoše preko Jordana i tri su dana išli pustinjom.  <span class="brojRetka" id="25">25</span>Sretoše Nabatejce, koji su ih primili miroljubivo te im pripovjedili sve što se dogodilo njihovoj braći u Galaaditidi:  <span class="brojRetka" id="26">26</span>kako ih je mnogo zatvoreno u Bosori, u Bosoru, u Alemi, Kasfu, Makedu i Karnainu, a to su sve utvrđeni veliki gradovi;  <span class="brojRetka" id="27">27</span>kako ima zatvorenih i u ostalim gradovima Galaaditide i kako je neprijatelj odlučio da sutradan napadne te gradove, osvoji ih i u jednom danu istrijebi sve koji se nalaze u njima.</p><p class="pocetakParagrafa"> <span class="brojRetka" id="28">28</span>Juda odmah krenu s vojskom kroz pustinju prema Bosori. Zauze grad i spali ga pošto pobi sve muško oštricom mača i pokupi plijen.  <span class="brojRetka" id="29">29</span>Odande je krenuo dalje noću i približio se tvrđavi.  <span class="brojRetka" id="30">30</span>Kad je svanula zora a oni podigli oči, ugledaše bezbrojno mnoštvo kako namješta ljestve i sprave da zauzmu tvrđavu; već su napadali.  <span class="brojRetka" id="31">31</span>Videći da je napadaj počeo i da se urnebesna vika, pomiješana sa zvukom truba, diže iz grada prema nebu,  <span class="brojRetka" id="32">32</span>Juda reče ljudima svoje vojske: »Borite se danas za svoju braću!«  <span class="brojRetka" id="33">33</span>Svrsta ih u tri skupine i tako krenuše na neprijateljsku zalaznicu. Trube odjeknuše i zazivi se podigoše.  <span class="brojRetka" id="34">34</span>Timotejeva vojska, razabravši da je to Makabej, pobježe pred njim. On ih porazi do nogu: toga dana ostade ih na bojištu oko osam tisuća.  <span class="brojRetka" id="35">35</span>Pošto je zatim skrenuo na Alemu, napade je, zauze, pobi sve muško, oplijeni je i spali.  <span class="brojRetka" id="36">36</span>Odande se digao da zauzme Kasfo, Maked, Bosor i ostale gradove Galaaditide.</p><p class="pocetakParagrafa"> <span class="brojRetka" id="37">37</span>Poslije tih događaja Timotej prikupi drugu vojsku i utabori se pred Rafonom s one strane potoka.  <span class="brojRetka" id="38">38</span>Juda je poslao svoje da izvide tabor i oni mu javiše: »Oko ovog poglavara skupili su se svi pogani koji nas okružuju i stvorili su golemu vojsku;  <span class="brojRetka" id="39">39</span>najmili su i Arape kao pomoćne odrede; utaborili su se preko potoka, pripravni da te napadnu.« Juda krenu da ih presretne.</p><p class="pocetakParagrafa"> <span class="brojRetka" id="40">40</span>Timotej reče zapovjednicima svoje vojske kad su se Juda i njegove čete približili vodi: »Ako prvi prijeđe i udari na nas, nećemo mu moći odoljeti jer će imati prednost;  <span class="brojRetka" id="41">41</span>a ako se poboji i utabori s one strane potoka, prijeći ćemo mi, udariti i nadvladati ga.«</p><p class="pocetakParagrafa"> <span class="brojRetka" id="42">42</span>Kad se približio toku vode, Juda postavi uz potok narodne pisare i naloži im: »Ne dopustite nikomu da razapinje šatora, nego neka idu svi u boj.«  <span class="brojRetka" id="43">43</span>On prijeđe prvi onamo, a za njim je slijedio sav narod. Potjera pred sobom sve pogane. Oni pobacaše oružje i pobjegoše da se sklone u karnainski hram.  <span class="brojRetka" id="44">44</span>Židovi su najprije osvojili grad, zatim spalili hram sa svima koji su bili u njemu. Tako je oboren Karnain i odonda se Judi nije moglo odoljeti.</p><p class="pocetakParagrafa"> <span class="brojRetka" id="45">45</span>Juda sabra sve Izraelce koji su bili u Galaadu, od najmanjeg do najvećeg, njihove žene i djecu i imanje, i to se golemo mnoštvo uputilo prema judejskoj zemlji.  <span class="brojRetka" id="46">46</span>Stigli su u Efron, važan i vrlo jak grad što se nalazio na putu. Kako ga nije bilo moguće zaobići ni desno ni lijevo, nije bilo druge nego kroza nj.  <span class="brojRetka" id="47">47</span>Stanovnici su im uskratili prolaz i vrata zagradili kamenjem.  <span class="brojRetka" id="48">48</span>Juda im posla poruku sastavljenu ovim miroljubivim riječima: »Pustite nas da prođemo preko vaše zemlje, da dođemo u svoju; nitko vam neće učiniti nikakve štete, samo ćemo proći.« Ali im nisu htjeli otvoriti.  <span class="brojRetka" id="49">49</span>Tada Juda oglasi po vojsci neka svatko ostane na svojem mjestu.  <span class="brojRetka" id="50">50</span>Junaci vojske zauzeše položaje. Juda je cio dan i cijelu noć napadao, i grad mu pade u ruke.  <span class="brojRetka" id="51">51</span>Posjekao je sve muško oštricom mača, porušio grad do temelja, oplijenio ga i prošao tim mjestom po tjelesima pobijenih.  <span class="brojRetka" id="52">52</span>Židovi su pregazili Jordan na velikoj ravnici nasuprot Betšanu.  <span class="brojRetka" id="53">53</span>Juda je cijelim putem pribirao zaostale i bodrio narod sve dok nije stigao u judejsku zemlju.  <span class="brojRetka" id="54">54</span>Radosno i veselo uspinjali su se na goru Sion i prinijeli paljenice zato što su se svi u miru vratili i nitko od njih nije stradao.</p><p class="noviRedak"> <h4>Poraz u Jamniji</h4><p class="pocetakParagrafa"> <span class="brojRetka" id="55">55</span>Dok su Juda i Jonatan bili u galaadskoj zemlji a Šimun, njihov brat, u Galileji pred Ptolemaidom,  <span class="brojRetka" id="56">56</span>Josip, Zaharijin sin, i Azarja, zapovjednici vojske, čuli su za njihova sjajna djela i bojeve koje su vodili te rekoše:  <span class="brojRetka" id="57">57</span>»Proslavimo se i mi, pođimo protiv pogana što su oko nas!«  <span class="brojRetka" id="58">58</span>I tako dadoše naloge četama kojima su zapovijedali i krenuše na Jamniju.  <span class="brojRetka" id="59">59</span>Gorgija iziđe iz grada sa svojim ljudima da se s njima pobije.  <span class="brojRetka" id="60">60</span>Josip i Azarja biše natjerani u bijeg i gonjeni sve do judejskih međa. Palo je u taj dan među izraelskim narodom oko dvije tisuće ljudi.  <span class="brojRetka" id="61">61</span>Bio je to velik poraz za narod: nisu slušali Judu i njegovu braću, nego mišljahu da će se istaknuti hrabrošću.  <span class="brojRetka" id="62">62</span>Ali, eto, nisu bili od koljena onih ljudi od kojih je dolazio spas Izraelu.</p><p class="noviRedak"> <h4>Uspjeh u Idumeji i Filisteji</h4><p class="pocetakParagrafa"> <span class="brojRetka" id="63">63</span>Plemeniti Juda i njegova braća uživali su veliku čast pred svim Izraelom i svim poganima gdje su god čuli za njihova imena.  <span class="brojRetka" id="64">64</span>Ljudi se natiskivali oko njih i klicali im.  <span class="brojRetka" id="65">65</span>Juda je sa svojom braćom otišao na jug da vojuje protiv Ezavovih sinova. Zauzeo je Hebron i njegova sela, srušio tvrđave, a kule naokolo sve popalio.  <span class="brojRetka" id="66">66</span>Digavši tabor, ode da osvoji filistejsku zemlju i prođe Marisu.  <span class="brojRetka" id="67">67</span>Toga su dana u boju pali svećenici koji su se htjeli istaknuti hrabrošću pa se nepromišljeno upustili u boj.  <span class="brojRetka" id="68">68</span>Juda se uputio u Azot u filistejskom području i ondje je razrušio žrtvenike, izrezbarene likove njihovih bogova popalio, opljačkao gradove, a onda se vratio u judejsku zemlju.</p></p></p></p></p>