<h4>Antioh VII. priznaje Šimunove časti i Trifona opsjeda u Dori</h4><p class="pocetakParagrafa"> <span class="brojRetka" id="1">1</span>Antioh, sin kralja Demetrija, posla s morskih otoka svećeniku i židovskom vođi Šimunu i svemu narodu  <span class="brojRetka" id="2">2</span>pismo ovog sadržaja:</p><p class="pocetakParagrafa">»Kralj Antioh pozdravlja velikog svećenika i vođu Šimuna i židovski narod.  <span class="brojRetka" id="3">3</span>Budući da su se pokvarenjaci dočepali kraljevstva naših otaca, odlučio sam da ga opet osvojim i uspostavim kako je bilo i prije, i zato sam podigao silne čete i opremio ratno brodovlje  <span class="brojRetka" id="4">4</span>da se iskrcam u zemlji i osvetim onima koji su je upropastili i opustošili mnoge gradove moga kraljevstva.  <span class="brojRetka" id="5">5</span>Potvrđujem ti sva oslobođenja od poreza kojih su te oslobodili kraljevi prije mene i svih ostalih prinosa koje su ti otpustili.  <span class="brojRetka" id="6">6</span>Dopuštam ti da u svojoj kovnici kuješ novce koji će zakonito optjecati tvojom zemljom.  <span class="brojRetka" id="7">7</span>Neka Jeruzalem i Svetište budu slobodni. Neka ti ostane sve oružje koje si proizveo i sve tvrđave koje si podigao i koje zapremaš.  <span class="brojRetka" id="8">8</span>Neka ti se oprosti sve što duguješ kraljevskoj riznici i ono što ćeš ubuduće dugovati kralju odsele pa dovijeka.  <span class="brojRetka" id="9">9</span>Kad ponovno osvojimo svoje kraljevstvo, obasut ćemo tebe, tvoj narod i Hram takvim častima da će vam slava zablistati po svoj zemlji.«</p><p class="pocetakParagrafa"> <span class="brojRetka" id="10">10</span>Godine sto sedamdeset i četvrte krenu kralj Antioh u zemlju svojih otaca. Oko njega su se okupile sve čete, tako da ih je malo ostalo uz Trifona.  <span class="brojRetka" id="11">11</span>Antioh je udario za njim u potjeru. Trifon je pobjegao u Doru na moru,  <span class="brojRetka" id="12">12</span>jer je znao da se na njega svalilo zlo i da su ga čete ostavile.  <span class="brojRetka" id="13">13</span>Antioh se utaborio kod Dore sa sto i dvadeset tisuća pješaka i osam tisuća konjanika.  <span class="brojRetka" id="14">14</span>Opkolio je grad, pritisnuo ga s kopna i mora, jer se brodovlje približilo s morske strane, tako da nitko nije mogao niti ulaziti niti izlaziti.</p><p class="noviRedak"> <h4>Povratak rimskog poslanstva u Judeju i proglašenje saveza s Rimljanima</h4><p class="pocetakParagrafa"> <span class="brojRetka" id="15">15</span>Uto je Numenije sa svojom pratnjom došao iz Rima s pismima za kraljeve i zemlje. Evo njihova sadržaja:</p><p class="pocetakParagrafa"> <span class="brojRetka" id="16">16</span>»Rimski konzul Lucije pozdravlja kralja Ptolemeja.  <span class="brojRetka" id="17">17</span>Veliki svećenik Šimun i židovski narod uputili su nam židovske poslanike kao prijatelje i saveznike da obnove nekadašnje prijateljstvo i savezništvo.  <span class="brojRetka" id="18">18</span>Donijeli su zlatan štit od tisuću mina.  <span class="brojRetka" id="19">19</span>Odlučili smo, dakle, pisati kraljevima i zemljama da im ne čine nikakva zla niti da udaraju na njih, na njihove gradove, na njihovu zemlju i da se ne povezuju s onima koji bi ih napadali.  <span class="brojRetka" id="20">20</span>Odlučili smo da od njih primimo štit.  <span class="brojRetka" id="21">21</span>Ako su, dakle, kakvi opaki ljudi utekli iz njihove zemlje k vama, predajte ih velikom svećeniku Šimunu da ih kazni po njihovim zakonima!«</p><p class="pocetakParagrafa"> <span class="brojRetka" id="22">22</span>Tako je pisao kralju Demetriju, Atalu, Ariaratu i Arsaku  <span class="brojRetka" id="23">23</span>i u sve zemlje: Sampsami, Spartancima, u Delos, u Mindos, u Sikion, u Kariju, u Samos, u Pamfiliju, u Likiju, u Halikarnas, u Rodos, u Faselidu, u Kos, u Sidu, u Arad, Gortinu, Knidos, Cipar i Kirenu.  <span class="brojRetka" id="24">24</span>Prijepis tih pisama poslali su velikom svećeniku Šimunu.</p><p class="noviRedak"> <h4>Antioh VII. opsjeda Doru i mijenja raspoloženje prema Šimunu</h4><p class="pocetakParagrafa"> <span class="brojRetka" id="25">25</span>Antioh je taborio pred Dorom, u njezinu predgrađu, pa je neprestano upućivao nove odrede protiv grada i izrađivao bojne naprave. Stisnuo je Trifona tako da se nije moglo niti izlaziti niti ulaziti.  <span class="brojRetka" id="26">26</span>Šimun mu je poslao dvije tisuće odabranih ljudi da mu pomažu u boju, a k tomu srebra i zlata i mnogo opreme.  <span class="brojRetka" id="27">27</span>On toga ne htjede primiti. Štoviše, poništio je sve što je prije sa Šimunom ugovorio. Posve se izmijenio prema njemu.  <span class="brojRetka" id="28">28</span>Poslao je k njemu Atenobija, jednog od svojih prijatelja, da se s njim porazgovori i reče mu: »Vi držite u svojoj vlasti Jopu, Gezer i jeruzalemsku Tvrđu, gradove moga kraljevstva.  <span class="brojRetka" id="29">29</span>Njihova ste područja opustošili, počinili ste mnogo zla u zemlji i zavladali mnogim krajevima u mom kraljevstvu.  <span class="brojRetka" id="30">30</span>Zato sad vratite gradove koje ste osvojili, zajedno s porezima onih krajeva kojima ste zavladali izvan židovskih granica.  <span class="brojRetka" id="31">31</span>Ako pak nećete, dajte mjesto toga pet stotina srebrnih talenata, a za štete što ste ih počinili i za poreze gradova drugih pet stotina talenata; ako ni toga nećete, poći ćemo protiv vas u rat.«</p><p class="pocetakParagrafa"> <span class="brojRetka" id="32">32</span>Kraljev je prijatelj Atenobije došao u Jeruzalem i vidio Šimunov sjaj i ormar sa zlatnim i srebrnim posuđem i mnogu poslugu. On se zapanjio. Saopćio mu je kraljevu poruku.  <span class="brojRetka" id="33">33</span>Šimun mu odgovori ovako: »Mi nikako nismo oteli tuđu zemlju niti smo zavladali tuđim dobrima, nego je to baština naših otaca: naši su je neprijatelji nepravedno stanovito vrijeme posjedovali.  <span class="brojRetka" id="34">34</span>Mi smo pak, koristeći se povoljnim prilikama, ponovno osvojili baštinu svojih predaka.  <span class="brojRetka" id="35">35</span>Što se tiče Jope i Gezera, koje ti tražiš, ti su gradovi mnogo mučili narod i pustošili nam zemlju, za njih ćemo dati stotinu talenata.«</p><p class="pocetakParagrafa"> <span class="brojRetka" id="36">36</span>Poslanik mu na to nije odgovorio ni riječi. Vratio se gnjevan kralju i upoznao ga sa Šimunovim odgovorom i veličanstvom, ukratko, sa svim što je vidio, a kralj nato usplamtje gnjevom.</p><p class="noviRedak"> <h4>Kendebej uznemiruje Judeju</h4><p class="pocetakParagrafa"> <span class="brojRetka" id="37">37</span>Trifon se ukrcao u lađu i pobjegao u Ortosiju.  <span class="brojRetka" id="38">38</span>Kralj je Kendebeja postavio za upravitelja primorja i predao mu pješačke i konjaničke čete.  <span class="brojRetka" id="39">39</span>Zapovjedio mu je da se utabori pred Judejom i naložio mu da izgradi Kedron, učvrsti mu vrata i zavojšti na narod. Kralj je pošao u potjeru za Trifonom.  <span class="brojRetka" id="40">40</span>Kendebej je došao u Jamniju i počeo uznemirivati narod, provaljivati u Judeju, odvoditi narod u roblje i ubijati ga.  <span class="brojRetka" id="41">41</span>Ponovno je izgradio Kedron te u nj smjestio konjanike i pješake da provaljuju i obilaze judejskim putovima, kako mu bješe zapovjedio kralj.</p></p></p></p>