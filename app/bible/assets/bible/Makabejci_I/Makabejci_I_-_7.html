<h4>Zakraljuje se Demetrije I. – Šalje Bakida i Alkima u Judeju</h4><p class="pocetakParagrafa"> <span class="brojRetka" id="1">1</span>Godine sto pedeset i prve uteče iz Rima Seleukov sin Demetrije, iskrca se s malo ljudi u nekom primorskom gradu i ondje se zakralji.  <span class="brojRetka" id="2">2</span>Kad je ulazio u kraljevski dvor svojih otaca, vojska je uhvatila Antioha i Liziju da ih dovede pred njega.  <span class="brojRetka" id="3">3</span>Kad je on to doznao, reče: »Ne pokazujte mi njihovih lica!«  <span class="brojRetka" id="4">4</span>Vojska ih pogubi, a Demetrije zasjede na prijestolje svoga kraljevstva.  <span class="brojRetka" id="5">5</span>Potom su k njemu došli svi bezakonici i bezbožnici iz Izraela, a predvodio ih Alkim, koji je htio postati velikim svećenikom.  <span class="brojRetka" id="6">6</span>Oni su pred kraljem optuživali narod govoreći: »Juda je sa svojom braćom pobio sve tvoje prijatelje, a nas je izagnao iz zemlje.  <span class="brojRetka" id="7">7</span>Zato pošalji čovjeka u koga imaš povjerenje: neka ode onamo i vidi kako je Juda opustošio nas i kraljevsku zemlju, pa neka kazni te ljude i sve njihove pomagače!«</p><p class="pocetakParagrafa"> <span class="brojRetka" id="8">8</span>Vladar je izabrao Bakida, jednog od kraljevih prijatelja, upravitelja Prekorječja, čovjeka ugledna u kraljevstvu i vjerna kralju.  <span class="brojRetka" id="9">9</span>Njega posla s bezbožnikom Alkimom, komu je potvrdio svećeništvo, i zapovjedi mu da se osveti Izraelcima.  <span class="brojRetka" id="10">10</span>Oni su otišli i s velikom vojskom stigli u judejsku zemlju. Poslali su glasnike Judi i njegovoj braći s miroljubivim riječima, punim himbe.  <span class="brojRetka" id="11">11</span>Ali oni nisu vjerovali njihovim riječima, jer vidješe kako su došli s velikom vojskom.  <span class="brojRetka" id="12">12</span>A oko Alkima i Bakida okupilo se vijeće zakonoznanaca da pronađe pravedno rješenje.  <span class="brojRetka" id="13">13</span>Među Izraelcima prvi su hasidejci zatražili da se s njima sklopi mir.  <span class="brojRetka" id="14">14</span>Govorahu oni: »S vojskom je došao svećenik od Aronova plemena. Neće nam učiniti ništa nažao.«  <span class="brojRetka" id="15">15</span>Govorio je s njima miroljubivo, uvjeravao ih i zaklinjao se: »Nećemo vam učiniti ništa nažao, ni vama ni vašim prijateljima.«  <span class="brojRetka" id="16">16</span>Oni mu povjerovaše. A on zapovjedi te između njih uhvatiše šezdeset ljudi i pogubiše ih onaj isti dan, prema riječima Pisma:  <span class="brojRetka" id="17">17</span>»Razbacali su tjelesa tvojih svetaca i prolili njihovu krv oko Jeruzalema i ne bijaše nikoga da ih ukopa.«  <span class="brojRetka" id="18">18</span>Tada strah i trepet obuze sav narod. Rekoše: »Nema u njih ni istine ni pravde, pogazili su nagodbu i zakletvu koju su položili.«</p><p class="pocetakParagrafa"> <span class="brojRetka" id="19">19</span>Bakid ode iz Jeruzalema i utabori se kod Betzeta. Tu je uhvatio mnoge ljude koji su, s nekima od naroda, uskočili k njemu. Bacio ih je u velik bunar.  <span class="brojRetka" id="20">20</span>Zatim je zemlju predao Alkimu i ostavio s njim vojsku da mu pomaže. Bakid se vrati kralju.  <span class="brojRetka" id="21">21</span>Alkim se stao boriti za velikosvećeničku čast.  <span class="brojRetka" id="22">22</span>Oko njega sabraše se svi koji su smućivali svoj narod. Zavladali su judejskom zemljom i počinili mnogo zla u Izraelu.  <span class="brojRetka" id="23">23</span>Kad je Juda vidio da zlodjela Alkima i njegovih pristalica protiv Izraelaca nadmašuju i sama poganska zlodjela,  <span class="brojRetka" id="24">24</span>stade obilaziti svim judejskim krajevima osvećujući se istaknutim prebjezima i braneći im prolaz zemljom.  <span class="brojRetka" id="25">25</span>Kad je Alkim spoznao da se Juda sa svojim pristašama osilio i kad je razabrao da im se neće moći oprijeti, vratio se kralju te ih optužio još gore.</p><p class="noviRedak"> <h4>Nikanor u Judeji – Bitka kod Kafarsalama</h4><p class="pocetakParagrafa"> <span class="brojRetka" id="26">26</span>Tada kralj posla Nikanora, jednog od svojih najistaknutijih vojskovođa, koji bijaše neprijatelj Izraelu; naloži mu kralj da istrijebi taj narod.  <span class="brojRetka" id="27">27</span>Došavši u Jeruzalem s mnogobrojnom vojskom, Nikanor poruči Judi i njegovoj braći ove himbeno miroljubive riječi:  <span class="brojRetka" id="28">28</span>»Neka između mene i vas ne bude rata. Posjetit ću vas miroljubivo, sa slabom pratnjom.«  <span class="brojRetka" id="29">29</span>Stigao je k Judi. Mirno su jedan drugoga pozdravili, ali neprijatelji bijahu spremni da ugrabe Judu.  <span class="brojRetka" id="30">30</span>Razabravši da je k njemu došao s podmuklim nakanama, Juda se prepade te ga više ne htjede vidjeti.  <span class="brojRetka" id="31">31</span>Nikanor uvidje da su mu otkrili namjeru te zametnu protiv Jude boj kod Kafarsalama.  <span class="brojRetka" id="32">32</span>Tu je od Nikanorovih ljudi palo oko pet stotina, a ostali pobjegoše u Davidov grad.</p><p class="noviRedak"> <h4>Prijetnje Hramu</h4><p class="pocetakParagrafa"> <span class="brojRetka" id="33">33</span>Poslije tih događaja Nikanor se pope na goru Sion. Iz svetog mjesta izišli su neki svećenici i narodni starješine da ga mirno pozdrave i pokažu mu paljenicu koja se prinosi za kralja.  <span class="brojRetka" id="34">34</span>Ali im se on naruga, ismija ih, onečisti i obasu pogrdama.  <span class="brojRetka" id="35">35</span>U napadu gnjeva progovorio je ovako: »Ako se Juda sa svojom vojskom ovaj put ne preda u moje ruke, spalit ću tu građevinu kad se, nakon pobjede, vratim ovamo.« Potom je izišao sav razjaren.  <span class="brojRetka" id="36">36</span>Svećenici su ušli, stali pred žrtvenik i Svetište i progovorili suznih očiju:  <span class="brojRetka" id="37">37</span>»Ti si izabrao ovaj dom da se posveti tvom imenu, da tvome narodu bude kuća molitve i prošnje.  <span class="brojRetka" id="38">38</span>Osveti se tom čovjeku i njegovoj vojsci da padnu od mača! Spomeni se njihove hule i ne daj da odahnu!«</p><p class="noviRedak"> <h4>Nikanorov poraz kod Adase</h4><p class="pocetakParagrafa"> <span class="brojRetka" id="39">39</span>Nikanor je otišao iz Jeruzalema i utaborio se kod Bet Horona. Tu mu se pridružila sirijska vojska.  <span class="brojRetka" id="40">40</span>Juda se pak utaborio kod Adase, sa tri tisuće ljudi. On se ovako pomolio:  <span class="brojRetka" id="41">41</span>»Kad su te poslanici asirskoga kralja pohulili, izišao je tvoj anđeo i pobio njegovih sto osamdeset i pet tisuća.  <span class="brojRetka" id="42">42</span>Tako danas satri pred nama tu vojsku da svi ostali znaju da je bezbožnički govorio protiv tvog svetišta i sudi mu po njegovoj zloći!«</p><p class="pocetakParagrafa"> <span class="brojRetka" id="43">43</span>Vojske su zapodjele boj trinaestog dana mjeseca adara. Nikanorova vojska bijaše razbijena, a i on pade u bici.  <span class="brojRetka" id="44">44</span>Kad su vojnici vidjeli da im je pao Nikanor, bacili su oružje i razbježali se.  <span class="brojRetka" id="45">45</span>Židovi su ih gonili dan hoda, od Adase do okolice Gezera, trubeći za njima bojnim trubama.  <span class="brojRetka" id="46">46</span>Iz svih okolnih judejskih sela izlazili su stanovnici i opkoljivali bjegunce. Ti su srtali jedni na druge. Svi su pali od mača, nijedan nije izbjegao.  <span class="brojRetka" id="47">47</span>Uzeše plijen od njih. Zatim odsjekoše Nikanoru glavu i desnicu, koju je tako oholo dizao; odnijeli su ih i podigli na vidiku Jeruzalemu.  <span class="brojRetka" id="48">48</span>Narod se silno radovao. Taj je dan slavio kao velik blagdan veselja.  <span class="brojRetka" id="49">49</span>Odredili su da se taj dan slavi svake godine trinaestog adara.  <span class="brojRetka" id="50">50</span>Tako se judejska zemlja malo smirila.</p></p></p></p>