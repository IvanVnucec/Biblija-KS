<h4>Sveti rat protiv Amalečana</h4><p class="pocetakParagrafa"> <span class="brojRetka" id="1">1</span>Jednom Samuel reče Šaulu: »Mene je Jahve poslao da te pomažem za kralja nad njegovim narodom Izraelom. Poslušaj, dakle, riječi Jahvine.  <span class="brojRetka" id="2">2</span>Ovako govori Jahve nad vojskama: ‘Odlučio sam osvetiti ono što je Amalek učinio Izraelu zatvarajući mu put kad je izlazio iz Egipta.  <span class="brojRetka" id="3">3</span>Sada idi i udari na Amaleka, izvrši ‘herem’, kleto uništenje, na njemu i na svemu što posjeduje; ne štedi ga, pobij muškarce i žene, djecu i dojenčad, goveda i ovce, deve i magarce!’«</p><p class="pocetakParagrafa"> <span class="brojRetka" id="4">4</span>Šaul sazva narod te ih izbroji u Telamu: bijaše ih dvije stotine tisuća pješaka (i deset tisuća Judejaca).  <span class="brojRetka" id="5">5</span>Šaul dođe do amalečkoga grada i postavi zasjedu u dolini potoka.  <span class="brojRetka" id="6">6</span>Potom Šaul poruči Kenijcima: »Otiđite i odvojite se od Amalečana da vas ne bih istrijebio zajedno s njima, jer ste bili skloni svim Izraelcima kad su izlazili iz Egipta.« I Kenijci se odvojiše od Amalečana.</p><p class="pocetakParagrafa"> <span class="brojRetka" id="7">7</span>Šaul potuče Amalečane od Havile pa sve do Šura, koji leži pred Egiptom.  <span class="brojRetka" id="8">8</span>I živa uhvati Agaga, amalečkog kralja, a sav narod zatre oštricom mača, izvršujući »herem«, kleto uništenje.  <span class="brojRetka" id="9">9</span>Ali Šaul i narod poštedješe Agaga i najbolje ovce i najbolja goveda, ugojenu stoku i jaganjce i sve što je bilo dobro. Na svemu tome ne htjedoše izvršiti »herem«; nego što je god od stoke bilo bez cijene i vrijednosti, na tom izvršiše »herem«.</p><p class="noviRedak"> <h4>Šaul odbačen</h4><p class="pocetakParagrafa"> <span class="brojRetka" id="10">10</span>Zato dođe riječ Jahvina Samuelu ovako:  <span class="brojRetka" id="11">11</span>»Kajem se što sam Šaula postavio za kralja: okrenuo se od mene i nije izvršio mojih zapovijedi.« Samuel se ražalosti i svu je noć vapio Jahvi.</p><p class="pocetakParagrafa"> <span class="brojRetka" id="12">12</span>U rano jutro krenu Samuel da potraži Šaula. I javiše Samuelu ovako: »Šaul je otišao u Karmel, i gle, podigao je ondje sebi spomenik; zatim je otišao dalje i sišao u Gilgal.«  <span class="brojRetka" id="13">13</span>Kad je Samuel došao k Šaulu, reče mu Šaul: »Blagoslovljen da si od Jahve! Izvršio sam Jahvinu zapovijed.«  <span class="brojRetka" id="14">14</span>Ali Samuel upita: »Kakvo je to ovčje blejanje što dopire do mojih ušiju i mukanje goveda koje čujem?«  <span class="brojRetka" id="15">15</span>A Šaul odgovori: »Dognali su ih od Amalečana, jer je narod poštedio najbolje ovce i najbolja goveda da ih žrtvuje Jahvi, tvome Bogu. Na svemu drugome izvršili smo ‘herem’.«</p><p class="pocetakParagrafa"> <span class="brojRetka" id="16">16</span>A Samuel reče Šaulu: »Stani da ti kažem što mi je noćas objavio Jahve.« A on reče: »Govori!«  <span class="brojRetka" id="17">17</span>Tada će Samuel: »Koliko god si malen sâm u svojim očima, ipak si postao glavar Izraelovih plemena. Jahve te pomazao za kralja nad Izraelom.  <span class="brojRetka" id="18">18</span>Jahve te poslao na vojni pohod i zapovjedio ti: ‘Idi, izvrši ‘herem’ na tim grešnicima, na Amalečanima, vojuj na njih do istrebljenja.’  <span class="brojRetka" id="19">19</span>Zašto nisi poslušao riječi Jahvine? Zašto si se bacio na plijen i učinio ono što je zlo u Jahvinim očima?«</p><p class="pocetakParagrafa"> <span class="brojRetka" id="20">20</span>Šaul odgovori Samuelu: »Ja sam poslušao riječ Jahvinu: poduzeo sam pohod kamo me poslao, doveo sam Agaga, amalečkoga kralja, i izvršio ‘herem’ na Amalečanima.  <span class="brojRetka" id="21">21</span>Ali je narod od plijena uzeo ovaca i goveda, i to najbolje na čemu se imao izvršiti ‘herem’, da žrtvuje Jahvi, tvome Bogu, u Gilgalu.«</p><p class="pocetakParagrafa"> <span class="brojRetka" id="22">22</span>A Samuel odvrati:</p><p class="stih1">»Jesu li Jahvi milije paljenice i klanice nego poslušnost njegovu glasu?</p><p class="stih2">Znaj, poslušnost je vrednija od najbolje žrtve,</p><p class="stih2">pokornost je bolja od ovnujske pretiline.</p><p class="stih1"> <span class="brojRetka" id="23">23</span>Nepokornost je kao grijeh čaranja,</p><p class="stih2">samovolja je kao zločin s idolima.</p><p class="pocetakParagrafa">Ti si odbacio riječ Jahvinu, zato je Jahve odbacio tebe da ne budeš više kralj!«</p><p class="noviRedak"> <h4>Šaul uzalud moli oproštenje</h4><p class="pocetakParagrafa"> <span class="brojRetka" id="24">24</span>Tada Šaul odvrati Samuelu: »Zgriješio sam što sam prekršio Jahvinu zapovijed i tvoje naredbe. Bojao sam se naroda i popustio njegovu zahtjevu.  <span class="brojRetka" id="25">25</span>A sada mi oprosti moj grijeh i vrati se sa mnom da se poklonim Jahvi.«  <span class="brojRetka" id="26">26</span>Ali Samuel odgovori Šaulu: »Neću se vratiti s tobom: ti si odbacio Jahvinu riječ, zato je Jahve odbacio tebe da ne budeš više kralj nad Izraelom.«</p><p class="pocetakParagrafa"> <span class="brojRetka" id="27">27</span>Kad se Samuel okrenuo da ode, Šaul čvrsto uhvati skut njegova plašta, ali se skut otkide.</p><p class="pocetakParagrafa"> <span class="brojRetka" id="28">28</span>Tada mu reče Samuel: »Danas ti je Jahve otkinuo kraljevstvo nad Izraelom i dao ga tvome susjedu, koji je bolji od tebe.« –  <span class="brojRetka" id="29">29</span>Ipak, Slava Izraelova ne laže i ne kaje se, jer nije čovjek da bi se kajao. –  <span class="brojRetka" id="30">30</span>Šaul reče: »Sagriješio sam, ali mi sada učini čast pred starješinama moga naroda i pred Izraelom i vrati se sa mnom da se poklonim Jahvi, tvome Bogu.«  <span class="brojRetka" id="31">31</span>I Samuel se vrati sa Šaulom i Šaul se pokloni Jahvi.</p><p class="noviRedak"> <h4>Smrt Agagova i odlazak Samuelov</h4><p class="pocetakParagrafa"> <span class="brojRetka" id="32">32</span>Potom zapovjedi Samuel: »Dovedite k meni Agaga, amalečkoga kralja!« I Agag dođe k njemu opirući se i reče: »Zaista, smrt je gorka!«  <span class="brojRetka" id="33">33</span>Samuel mu odvrati: »Kao što je tvoj mač mnogim ženama oteo djecu, tako će među ženama tvoja majka ostati bez djeteta!« I Samuel posiječe Agaga pred Jahvom u Gilgalu.</p><p class="pocetakParagrafa"> <span class="brojRetka" id="34">34</span>Potom Samuel ode u Ramu, a Šaul se vrati svojoj kući u Šaulovu Gibeu.  <span class="brojRetka" id="35">35</span>I Samuel nije više vidio Šaula do svoga smrtnog dana. Samuel je tugovao zbog Šaula, ali se Jahve pokajao što je Šaula postavio za kralja nad Izraelom.</p></p></p></p>