<h2>III. ŠAUL I DAVID</h2><h3>1. DAVID NA DVORU</h3><h4>David pomazan za kralja</h4><p class="pocetakParagrafa"> <span class="brojRetka" id="1">1</span>Jahve reče Samuelu: »Dokle ćeš tugovati zbog Šaula, kad sam ga ja odbacio da ne kraljuje više nad Izraelom? Napuni uljem svoj rog i pođi na put! Ja te šaljem Betlehemcu Jišaju, jer sam između njegovih sinova izabrao sebi kralja.«  <span class="brojRetka" id="2">2</span>A Samuel reče: »Kako bih mogao ići onamo? Šaul će to čuti i ubit će me!« Ali mu Jahve odgovori: »Uzmi sa sobom junicu pa reci: ‘Došao sam da žrtvujem Jahvi!’  <span class="brojRetka" id="3">3</span>I pozovi Jišaja na žrtvu, a ja ću te sam poučiti što ćeš činiti: pomazat ćeš onoga koga ti kažem.«</p><p class="pocetakParagrafa"> <span class="brojRetka" id="4">4</span>Samuel učini kako mu je zapovjedio Jahve. Kad je došao u Betlehem, gradske mu starješine dršćući dođu u susret i zapitaju: »Znači li tvoj dolazak dobro?«  <span class="brojRetka" id="5">5</span>Samuel odgovori: »Da, dobro! Došao sam da žrtvujem Jahvi. Očistite se i dođite sa mnom na žrtvu!« Potom očisti Jišaja i njegove sinove i pozva ih na žrtvu.</p><p class="pocetakParagrafa"> <span class="brojRetka" id="6">6</span>Kad su došli i kad je Samuel vidio Eliaba, reče u sebi: »Jamačno, evo pred Jahvom stoji njegov pomazanik!«  <span class="brojRetka" id="7">7</span>Ali Jahve reče Samuelu: »Ne gledaj na njegovu vanjštinu ni na njegov visoki stas, jer sam ga odbacio. Bog ne gleda kao što gleda čovjek: čovjek gleda na oči, a Jahve gleda što je u srcu.«  <span class="brojRetka" id="8">8</span>Zatim Jišaj dozva Abinadaba i dovede ga pred Samuela. A on reče: »Ni ovoga Jahve nije izabrao.«  <span class="brojRetka" id="9">9</span>Tada Jišaj dovede Šamu, ali Samuel reče: »Ni ovoga Jahve nije izabrao.«  <span class="brojRetka" id="10">10</span>Tako Jišaj dovede sedam svojih sinova pred Samuela, ali Samuel reče Jišaju: »Jahve nije izabrao nijednoga od ovih.«</p><p class="pocetakParagrafa"> <span class="brojRetka" id="11">11</span>Potom zapita Jišaja: »Jesu li to svi tvoji sinovi?« A on odgovori: »Ostao je još najmlađi, on je na paši, za stadom.« Tada Samuel reče Jišaju: »Pošalji po njega, jer nećemo sjedati za stol dok on ne dođe.«  <span class="brojRetka" id="12">12</span>Jišaj posla po njega: bio je to rumen momak, lijepih očiju i krasna stasa. I Jahve reče Samuelu: »Ustani, pomaži ga: taj je!«  <span class="brojRetka" id="13">13</span>Samuel uze rog s uljem i pomaza ga usred njegove braće. Duh Jahvin obuze Davida od onoga dana. A Samuel krenu na put i ode u Ramu.</p><p class="noviRedak"> <h4>David stupa u službu Šaulovu</h4><p class="pocetakParagrafa"> <span class="brojRetka" id="14">14</span>Duh Jahvin bijaše odstupio od Šaula, a jedan zao duh, od Jahve, stao ga je salijetati.  <span class="brojRetka" id="15">15</span>Tada rekoše Šaulu sluge njegove: »Evo, zao duh Božji salijeće te.  <span class="brojRetka" id="16">16</span>Zato neka naš gospodar zapovjedi, pa će sluge tvoje potražiti čovjeka koji zna udarati u harfu: kad te napadne zao duh Božji, neka onaj udara u harfu pa će ti biti bolje.«</p><p class="pocetakParagrafa"> <span class="brojRetka" id="17">17</span>Šaul reče svojim slugama: »Nađite mi čovjeka koji umije vješto udarati u harfu i dovedite ga k meni!«  <span class="brojRetka" id="18">18</span>Jedan od njegovih slugu odgovori i reče: »Ja sam vidio jednog sina Betlehemca Jišaja: on umije udarati u harfu, hrabar je junak i čovjek ratnik, vješt je govornik, krasna je stasa i Jahve je s njim.«</p><p class="pocetakParagrafa"> <span class="brojRetka" id="19">19</span>Tada Šaul posla glasnike k Jišaju i poruči mu: »Pošalji mi svoga sina Davida (koji je kod stada)!«  <span class="brojRetka" id="20">20</span>A Jišaj uze pet hljebova, mijeh vina i jedno jare i posla Šaulu po svome sinu Davidu.  <span class="brojRetka" id="21">21</span>Tako David dođe k Šaulu i stupi u njegovu službu. I Šaul ga veoma zavolje i David posta njegov štitonoša.  <span class="brojRetka" id="22">22</span>Potom Šaul posla k Jišaju i poruči mu: »Neka David ostane kod mene u službi, jer je stekao moju naklonost.«  <span class="brojRetka" id="23">23</span>I kad god bi Božji duh napao Šaula, David bi uzeo harfu i svirao; tada bi Šaulu odlanulo i bilo bi mu bolje, a zao bi duh odlazio od njega.</p></p>