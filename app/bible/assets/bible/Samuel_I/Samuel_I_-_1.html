<h2>I. SAMUEL</h2><h3>1. DJETINJSTVO SAMUELOVO</h3><h4>Hodočašće u Šilo</h4><p class="pocetakParagrafa"> <span class="brojRetka" id="1">1</span>Bio jedan čovjek iz Ramatajima, Sufovac iz Efrajimove gore, po imenu Elkana, sin Jerohama, sina Elihua, sina Tohua, sina Sufova, Efrajimljanin.  <span class="brojRetka" id="2">2</span>Imao je dvije žene: ime jednoj bijaše Ana, a drugoj bijaše ime Penina. Penina je imala djece, a Ana ih nije imala.  <span class="brojRetka" id="3">3</span>Taj je čovjek svake godine uzlazio iz svoga grada da se pokloni i prinese žrtvu Jahvi Sebaotu u Šilu. Ondje su bila dva sina Elijeva, Hofni i Pinhas, kao svećenici Jahvini.</p><p class="pocetakParagrafa"> <span class="brojRetka" id="4">4</span>Jednoga dana Elkana prinese žrtvu. On je obično svojoj ženi Penini i svim njezinim sinovima i kćerima davao više žrtvenih dijelova,  <span class="brojRetka" id="5">5</span>a Ani je davao samo jedan dio, premda je više ljubio Anu, ali Jahve joj ne bijaše dao od srca poroda.  <span class="brojRetka" id="6">6</span>Uz to joj je suparnica njezina zanovijetala da je ponizi što joj Jahve ne bijaše dao od srca poroda.  <span class="brojRetka" id="7">7</span>Tako je bivalo svake godine kad god bi polazili u dom Jahvin: Penina je zanovijetala Ani. Ana je stoga plakala i nije htjela jesti.  <span class="brojRetka" id="8">8</span>Tada joj reče Elkana, njezin muž: »Zašto plačeš, Ana? I zašto ne jedeš? Zašto ti je srce rastuženo? Nisam li ti ja vredniji nego deset sinova?«</p><p class="noviRedak"> <h4>Anina molitva</h4><p class="pocetakParagrafa"> <span class="brojRetka" id="9">9</span>Ali Ana ustade, pošto su jeli i pili u sobi, i stupi pred Jahvu – a svećenik Eli sjeđaše na stolici na pragu svetišta Jahvina.  <span class="brojRetka" id="10">10</span>I ojađena u duši pomoli se Ana Jahvi, plačući gorko.  <span class="brojRetka" id="11">11</span>I zavjetova se ovako: »Jahve Sebaote! Ako pogledaš na nevolju službenice svoje i spomeneš se mene i ne zaboraviš službenice svoje te dadeš službenici svojoj muško čedo, ja ću ga darovati Jahvi za sve dane njegova života i britva neće prijeći preko glave njegove.«</p><p class="pocetakParagrafa"> <span class="brojRetka" id="12">12</span>Tako se ona dugo molila pred Jahvom, a Eli je motrio usta njezina.  <span class="brojRetka" id="13">13</span>Ana govoraše u srcu; samo se usne njezine micahu, a glas joj se nije čuo. Zato Eli pomisli da je pijana.  <span class="brojRetka" id="14">14</span>I reče joj Eli: »Dokle ćeš biti pijana? Otrijezni se od vina što je u tebi!«</p><p class="pocetakParagrafa"> <span class="brojRetka" id="15">15</span>Ali Ana odgovori i reče: »Nisam pijana, gospodaru, nego sam velika nesretnica. Nisam pila ni vina ni opojna pića, nego izlijevam dušu svoju pred Jahvom.  <span class="brojRetka" id="16">16</span>Ne sudi službenicu svoju kao ženu nevaljalu, jer sam od preteške tuge i žalosti tako dugo molila.«</p><p class="pocetakParagrafa"> <span class="brojRetka" id="17">17</span>Tada joj Eli odgovori ovako: »Pođi u miru! A Bog Izraelov neka ti ispuni molitvu kojom si ga molila.«</p><p class="pocetakParagrafa"> <span class="brojRetka" id="18">18</span>A ona reče: »Neka službenica tvoja nađe milost u očima tvojim!« I žena ode svojim putem: jela je i lice joj nije više bilo tužno kao i prije.</p><p class="noviRedak"> <h4>Rođenje Samuelovo</h4><p class="pocetakParagrafa"> <span class="brojRetka" id="19">19</span>Sutradan uraniše i pokloniše se Jahvi, a onda se vratiše i dođoše svojoj kući u Ramu. Elkana pozna Anu, ženu svoju, a Jahve je se spomenu.  <span class="brojRetka" id="20">20</span>Ana zatrudnje i, kad bî vrijeme, rodi sina koga nazva imenom Samuel, »jer sam ga«, reče, »izmolila od Jahve«.</p><p class="pocetakParagrafa"> <span class="brojRetka" id="21">21</span>Poslije godinu dana uziđe njezin muž Elkana sa svim domom svojim da prinese Jahvi godišnju žrtvu i da izvrši zavjet.  <span class="brojRetka" id="22">22</span>Ali Ana ne pođe s njim jer reče svome mužu: »Neću poći dok se dijete ne odbije od prsā, a onda ću ga odvesti da se pokaže pred Jahvom i da ostane ondje zauvijek.«</p><p class="pocetakParagrafa"> <span class="brojRetka" id="23">23</span>I odgovori joj Elkana, njezin muž: »Čini kako misliš da je dobro; ostani dok ga ne odbiješ od prsā; samo neka ti Jahve ispuni tvoju želju!«</p><p class="pocetakParagrafa">I žena osta kod kuće dojeći sina svoga dok ga nije odbila od prsā.</p><p class="noviRedak"> <h4>Posvećenje Samuelovo</h4><p class="pocetakParagrafa"> <span class="brojRetka" id="24">24</span>Čim ga je odbila od prsā, povede ga sa sobom uzevši uz to trogodišnjeg junca, efu brašna i mijeh vina; i uvede ga u dom Jahvin u Šilu. A dječak je bio još vrlo mlad.  <span class="brojRetka" id="25">25</span>Tada zaklaše junca, a majka dječakova pristupi k Eliju.  <span class="brojRetka" id="26">26</span>I reče Ana: »Dopusti, gospodaru! Tako ti života tvoga, gospodaru, ja sam ona žena koja je stajala ovdje kraj tebe moleći se Jahvi.  <span class="brojRetka" id="27">27</span>Molila sam za ovo dijete, i Jahve mi je uslišio prošnju kojom sam ga prosila.  <span class="brojRetka" id="28">28</span>Zato i ja njega ustupam Jahvi za sve dane njegova života: ta isprošen je od Jahve.« I pokloniše se ondje Jahvi.</p></p></p></p>