<p class="pocetakParagrafa"> <span class="brojRetka" id="1">1</span>Tada dođoše ljudi iz Kirjat Jearima i odnesoše Kovčeg Jahvin sebi. Unesoše ga u kuću Abinadabovu, na uzvišici, i posvetiše njegova sina Eleazara da čuva Kovčeg Jahvin.</p><p class="noviRedak"> <h4>Samuel sudac i osloboditelj</h4><p class="pocetakParagrafa"> <span class="brojRetka" id="2">2</span>Od dana kad je Kovčeg bio postavljen u Kirjat Jearimu, prođe mnogo vremena – dvadeset godina – i sav je dom Izraelov uzdisao za Jahvom.  <span class="brojRetka" id="3">3</span>Tada Samuel progovori svemu domu Izraelovu ovako: »Ako se od svega srca svoga vraćate Jahvi, uklonite iz svoje sredine tuđe bogove, baale i aštarte, i upravite srce svoje Jahvi i njemu jedinome služite. Tada će vas on izbaviti iz ruke Filistejaca.«  <span class="brojRetka" id="4">4</span>Sinovi Izraelovi ukloniše nato baale i aštarte i služahu jedinome Jahvi.</p><p class="pocetakParagrafa"> <span class="brojRetka" id="5">5</span>Samuel tada zapovjedi: »Skupite sve sinove Izraelove u Mispu da se pomolim Jahvi za vas.«  <span class="brojRetka" id="6">6</span>Oni se, dakle, skupiše u Mispi; ondje su grabili vodu i izlijevali je pred Jahvom. I postili su onaj dan i priznavali: »Sagriješili smo Jahvi!« I Samuel je sudio sinovima Izraelovim u Mispi.</p><p class="pocetakParagrafa"> <span class="brojRetka" id="7">7</span>Kad su Filistejci čuli da su se sinovi Izraelovi skupili u Mispi, krenu filistejski knezovi da napadnu na Izraela. Kad to vidješe sinovi Izraelovi, uplašiše se Filistejaca.  <span class="brojRetka" id="8">8</span>I zamoliše sinovi Izraelovi Samuela: »Ne prestaj vapiti za nas Jahvi, Bogu našemu, da nas izbavi iz ruke Filistejaca.«</p><p class="pocetakParagrafa"> <span class="brojRetka" id="9">9</span>Samuel uze jedno janje sisanče i prinese ga Jahvi kao žrtvu paljenicu i glasno se pomoli Jahvi za Izraela, i Jahve ga usliša.  <span class="brojRetka" id="10">10</span>Dok je Samuel prinosio žrtvu paljenicu, Filistejci su došli da udare na Izraela, ali Jahve toga dana zagrmi silnom grmljavinom na Filistejce i tako ih prestraši i smete da su podlegli Izraelu.  <span class="brojRetka" id="11">11</span>Ratnici izraelski iziđoše iz Mispe i potjeraše Filistejce, tukući ih sve do ispod Bet Kara.  <span class="brojRetka" id="12">12</span>A Samuel uze jedan kamen i postavi ga između Mispe i Ješane i nazva ga imenom Eben Haezer govoreći: »Dovde nam je Jahve pomogao.«</p><p class="pocetakParagrafa"> <span class="brojRetka" id="13">13</span>Tako su Filistejci bili poniženi i nikada više ne navališe na zemlju Izraelovu, a ruka je Jahvina pritiskivala Filistejce svega vijeka Samuelova.  <span class="brojRetka" id="14">14</span>I gradovi koje Filistejci bijahu zauzeli od Izraela vratiše se njemu, od Ekrona do Gata, i Izrael oslobodi njihovo područje iz ruke filistejske. I bio je mir između Izraela i Amorejaca.</p><p class="pocetakParagrafa"> <span class="brojRetka" id="15">15</span>Samuel je bio sudac u Izraelu svega svoga vijeka.  <span class="brojRetka" id="16">16</span>Svake je godine obilazio Betel, Gilgal i Mispu i u svim je tim mjestima sudio Izraelu.  <span class="brojRetka" id="17">17</span>Zatim se vraćao u Ramu, jer je ondje imao svoju kuću i ondje je sudio Izraelu. Ondje je podigao i žrtvenik Jahvi.</p></p>