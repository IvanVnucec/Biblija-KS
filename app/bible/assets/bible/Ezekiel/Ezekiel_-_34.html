<h4>Pastir Izraelov</h4><p class="pocetakParagrafa"> <span class="brojRetka" id="1">1</span>I dođe mi riječ Jahvina:  <span class="brojRetka" id="2">2</span>»Sine čovječji, prorokuj protiv Izraelovih pastira, prorokuj im i reci: Ovako govori Jahve Gospod: ‘Jao pastirima Izraelovim koji napasaju sami sebe! Ne moraju li pastiri napasati stado?  <span class="brojRetka" id="3">3</span>Mlijekom se hranite, vunom odijevate, ovnove tovne koljete, a stada ne pasete.  <span class="brojRetka" id="4">4</span>Nemoćnih ne krijepite, bolesnih ne liječite, ranjenih ne povijate, zalutalih natrag ne dovodite, izgubljenih ne tražite, nego nasilno i okrutno njima gospodarite.  <span class="brojRetka" id="5">5</span>I tako se ovce raspršiše nemajuć’ pastira, i raspršene postadoše plijen zvijerima.  <span class="brojRetka" id="6">6</span>Ovce lutaju po svim gorama i visokim bregovima; po svoj su zemlji raspršene ovce moje i nitko za njih ne pita, nikoga nema da ih traži.’</p><p class="pocetakParagrafa"> <span class="brojRetka" id="7">7</span>Zato, pastiri, čujte riječ Jahvinu:  <span class="brojRetka" id="8">8</span>‘Tako mi života, riječ je Jahve Gospoda: zato što ovce moje postadoše plijen i hrana zvijerima, nemajuć’ pastira, dok pastiri moji ovaca mojih ne traže, nego sami sebe pasu, a ne pasu stada mojega’ –  <span class="brojRetka" id="9">9</span>zato, pastiri, čujte riječ Jahvinu:  <span class="brojRetka" id="10">10</span>Ovako govori Jahve Gospod: ‘Evo me na pastire! Ovce svoje tražit ću iz ruku njihovih i neću im dati da mi više stado pasu ni da sami sebe pasu: istrgnut ću ovce iz usta njihovih, neće im više biti hrana.’</p><p class="pocetakParagrafa"> <span class="brojRetka" id="11">11</span>Jer ovako govori Jahve Gospod: ‘Evo me, sam ću potražiti ovce svoje i sam ću ih pasti!  <span class="brojRetka" id="12">12</span>Kao što se pastir brine za ovce svoje kad se nađe uza stado raspršeno, i ja ću se pobrinuti za svoje ovce i skupit’ ih iz svih mjesta u koja se raspršiše u dan oblaka i mraka. <span class="brojRetka" id="13">13</span>Izvest ću ih iz narodâ, skupit ću ih iz zemalja i dovesti ih u zemlju njihovu da ih pasem na gorama izraelskim, po svim dolinama i travnjacima.  <span class="brojRetka" id="14">14</span>Past ću ih na izvrsnim pašama, ovčinjaci će im biti na visokim gorama izraelskim; ondje će počivati u dobrim ovčinjacima i past će na sočnim pašama, po gorama izraelskim.  <span class="brojRetka" id="15">15</span>Sam ću pasti ovce svoje i sam ću im dati počinka’ – riječ je Jahve Gospoda.  <span class="brojRetka" id="16">16</span>‘Potražit ću izgubljenu, dovesti natrag zalutalu, povit ću ranjenu i okrijepiti nemoćnu, bdjeti nad pretilom i jakom – past ću ih pravedno.’</p><p class="pocetakParagrafa"> <span class="brojRetka" id="17">17</span>A vama, ovce moje, ovako govori Jahve Gospod: ‘Evo me da sudim između ovce i ovce, između ovnova i jaraca!  <span class="brojRetka" id="18">18</span>Zar vam je malo pasti na dobroj paši te ostatak paše nogama gazite? Malo vam je piti bistru vodu te ostatak nogama mutite?  <span class="brojRetka" id="19">19</span>A moje ovce moraju pasti što vi nogama izgaziste, piti što vi nogama zamutiste.’</p><p class="pocetakParagrafa"> <span class="brojRetka" id="20">20</span>Stoga ovako govori Jahve Gospod: ‘Evo me da sudim između ovce pretile i mršave!  <span class="brojRetka" id="21">21</span>Jer bokovima i plećima, bodući rogovima, slabe ovce guraste dok ih ne izguraste.  <span class="brojRetka" id="22">22</span>Ja ću izbaviti ovce svoje da više ne budu plijenom i sudit ću između ovce i ovce.  <span class="brojRetka" id="23">23</span>Postavit ću im jednoga pastira koji će ih pasti, slugu svoga Davida: on će ih sam pasti i bit će im pastir,  <span class="brojRetka" id="24">24</span>a ja, Jahve, bit ću njihov Bog, i moj sluga David bit će im knez. Ja, Jahve, rekoh!  <span class="brojRetka" id="25">25</span>I sklopit ću s njima savez mira i uklonit ću iz zemlje sve divlje zvijeri, i živjet će mirno u pustinji i spavati po šumama.  <span class="brojRetka" id="26">26</span>Njih i sve oko brda svojega učinit ću blagoslovom i dat ću im na vrijeme kišu, i bit će to kiša blagoslova.  <span class="brojRetka" id="27">27</span>I drveće će poljsko donositi plodove, a zemlja će dati rod svoj. I oni će mirno živjeti u svojoj zemlji i znat će da sam ja Jahve kad slomim palice jarma njihova i kad ih izbavim iz ruku onih što ih podjarmiše.  <span class="brojRetka" id="28">28</span>I neće više biti plijenom narodima, i zvijeri ih više neće žderati, nego će mirno živjeti i nitko ih neće plašiti.  <span class="brojRetka" id="29">29</span>I učinit ću da im probuja slavni nasad, i glad ih više neće zatirati, u zemlji više neće podnositi rug narodâ.  <span class="brojRetka" id="30">30</span>I znat će da sam ja, Jahve, Bog njihov, s njima i da su oni, dom Izraelov, narod moj’ – riječ je Jahve Gospoda.  <span class="brojRetka" id="31">31</span>‘Vi, ovce moje, vi ste stado paše moje, a ja sam Bog vaš’ – riječ je Jahve Gospoda.«</p>