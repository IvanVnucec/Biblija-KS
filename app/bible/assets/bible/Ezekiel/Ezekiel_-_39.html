<p class="pocetakParagrafa"> <span class="brojRetka" id="1">1</span>Sine čovječji, prorokuj protiv Goga i reci: Ovako govori Jahve Gospod: ‘Evo me na te, Gože, veliki kneže Mešeka i Tubala!  <span class="brojRetka" id="2">2</span>Namamit ću te i povesti, podići te s krajnjega sjevera i dovesti na gore Izraelove.  <span class="brojRetka" id="3">3</span>Izbit ću ti lûk iz lijeve ruke i prosuti strijele iz tvoje desnice.  <span class="brojRetka" id="4">4</span>Na gorama ćeš Izraelovim pasti, ti i sve tvoje čete i narodi koji budu s tobom: pticama grabljivicama, svemu krilatom, i zvijerima dadoh te za hranu.  <span class="brojRetka" id="5">5</span>Na otvorenom ćeš polju pasti, jer ja tako rekoh’ – riječ je Jahve Gospoda.  <span class="brojRetka" id="6">6</span>‘Poslat ću oganj na Magog i na sve koji spokojno žive na otocima – i znat će da sam ja Jahve.  <span class="brojRetka" id="7">7</span>A svoje sveto ime objavit ću posred naroda svoga izraelskoga i neću dati da se više oskvrnjuje moje sveto ime! I znat će svi narodi da sam ja, Jahve, Svetac Izraelov.</p><p class="pocetakParagrafa"> <span class="brojRetka" id="8">8</span>Evo dolazi i biva’ – riječ je Jahve Gospoda! ‘To je dan o kojem sam govorio!</p><p class="pocetakParagrafa"> <span class="brojRetka" id="9">9</span>Izići će stanovnici izraelskih gradova, naložiti vatru i spaliti oružje, štitove, štitiće, lukove i strelice, koplja i sulice – ložit će njima vatru sedam godina.  <span class="brojRetka" id="10">10</span>Neće nositi drva iz polja ni sjeći u šumama, nego će vatru oružjem ložiti. I oplijenit će one koji su njih plijenili, opljačkati one koji su njih pljačkali’ – riječ je Jahve Gospoda.</p><p class="pocetakParagrafa"> <span class="brojRetka" id="11">11</span>‘U onaj ću dan dati Gogu za grob glasovito mjesto u Izraelu: dolinu Abarim, istočno od Mora, koja zatvara put prolaznicima; ondje će pokopati Goga i sve njegovo mnoštvo. I dolina će se prozvati Hamon-Gog.  <span class="brojRetka" id="12">12</span>I ukopavat će ih dom Izraelov, sedam mjeseci, da očisti svu zemlju;  <span class="brojRetka" id="13">13</span>pokapat će ih sav narod zemlje. I bit će im slavan dan u koji se proslavim’, riječ je Jahve Gospoda.  <span class="brojRetka" id="14">14</span>‘Izabrat će ljude da neprestano prolaze zemljom pa da s prolaznicima pokapaju one koji preostaše po zemlji, da je tako očiste.  <span class="brojRetka" id="15">15</span>I kad koji, prolazeći zemljom, vidi ljudske kosti, podignut će kraj njih nadgrobnik dok ih grobari ne ukopaju u dolini Hamon-Gog.  <span class="brojRetka" id="16">16</span>Hamona je ime i gradu. I tako će očistiti zemlju.’  <span class="brojRetka" id="17">17</span>Sine čovječji, ovako govori Jahve Gospod: ‘Reci pticama, svemu krilatom i svemu zvijerju: skupite se i dođite! Saberite se odasvud na žrtvu moju koju koljem za vas, na veliku gozbu po izraelskim gorama, da se najedete mesa i napijete krvi.  <span class="brojRetka" id="18">18</span>Najedite se mesa od junaka i napijte se krvi zemaljskih knezova, ovnova, janjaca, jaraca, junaca, ugojene stoke bašanske!  <span class="brojRetka" id="19">19</span>Najedite se do sita pretiline i napijte se krvi mojih klanica koje sam vam naklao.  <span class="brojRetka" id="20">20</span>Nasitite se za mojim stolom konja i konjanika, junaka i ratnika!’ – riječ je Jahve Gospoda.</p><p class="noviRedak"> <h4>Zaključak</h4><p class="pocetakParagrafa"> <span class="brojRetka" id="21">21</span>‘Tako ću se proslaviti među narodima, i svi će narodi vidjeti sud koji ću izvršiti i ruku što ću je na njih podići.  <span class="brojRetka" id="22">22</span>Znat će dom Izraelov da sam ja, Jahve, Bog njihov – od toga dana zauvijek.  <span class="brojRetka" id="23">23</span>I znat će narodi da dom Izraelov bijaše odveden u ropstvo zbog svojih nedjela: iznevjerio mi se, pa sakrih lice svoje od njih i predadoh ih njihovim neprijateljima u ruke da od mača poginu.  <span class="brojRetka" id="24">24</span>Postupih s njima po nečistoći njihovoj i nedjelima te sakrih lice svoje od njih.’</p><p class="pocetakParagrafa"> <span class="brojRetka" id="25">25</span>Stoga ovako govori Jahve Gospod: ‘Sad ću vratiti roblje Jakovljevo i pomilovati sav dom Izraelov – ljubomoran na ime svoje sveto,  <span class="brojRetka" id="26">26</span>oprostit ću im svu sramotu i nevjeru kojom mi se iznevjeriše dok još spokojno življahu u zemlji i nikoga ne bijaše da ih straši.  <span class="brojRetka" id="27">27</span>A kad ih dovedem iz narodâ i skupim iz zemalja dušmanskih i na njima, naočigled mnogih naroda, svetost svoju pokažem,  <span class="brojRetka" id="28">28</span>znat će da sam ja Jahve, Bog njihov, koji ih u izgnanstvo među narode odvedoh i koji ih opet skupljam u njihovu zemlju, ne ostavivši ondje nijednoga od njih.  <span class="brojRetka" id="29">29</span>I nikada više neću kriti lica od njih, jer ću duh svoj izliti na dom Izraelov’ – riječ je Jahve Gospoda.«</p></p>