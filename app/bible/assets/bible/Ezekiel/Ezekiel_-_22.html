<h4>Nedjela Jeruzalema</h4><p class="pocetakParagrafa"> <span class="brojRetka" id="1">1</span>I dođe mi riječ Jahvina:  <span class="brojRetka" id="2">2</span>»Sine čovječji, hoćeš li suditi, hoćeš li suditi gradu krvničkom? Pokaži mu sve gnusobe njegove!  <span class="brojRetka" id="3">3</span>Reci: Ovako govori Jahve Gospod: ‘Grade što u sebi krv toliku prolijevaš i što svuda sebi kumire praviš da se okaljaš, kucnu čas tvoj:  <span class="brojRetka" id="4">4</span>krvlju što je proli ti sagriješi i kumirima koje napravi ti se okalja, skrativši tako dane svoje i ubrzavši svoje godine. I zato ću te sada učiniti sramotom među narodima, ruglom po svim zemljama.  <span class="brojRetka" id="5">5</span>I koji su ti blizu i koji su ti daleko, podrugivat će se tebi: ‘O sramotno ime, grade pokvareni!’  <span class="brojRetka" id="6">6</span>Eto, knezovi izraelski – svaki na svoju ruku – u tebi krv prolijevaju.  <span class="brojRetka" id="7">7</span>I u tebi se više ne poštuje ni otac ni majka, došljake tlače, siročad i udovice u tebi zlostavljaju!  <span class="brojRetka" id="8">8</span>Svetinje moje prezireš, subote oskvrnjuješ.  <span class="brojRetka" id="9">9</span>U tebi su klevetnici zbog kojih se krv prolijeva; u tebi se po gorama blaguje, posred tebe čine sramote.  <span class="brojRetka" id="10">10</span>U tebi se raskriva sramota očeva, u tebi siluju žene dok su nečiste.  <span class="brojRetka" id="11">11</span>Jedan čini gadost sa ženom susjeda svoga, drugi djelom sramotnim oskvrnjuje snahu svoju, a treći u tebi siluje sestru, kćerku oca svoga.</p><p class="pocetakParagrafa"> <span class="brojRetka" id="12">12</span>Ima ih koji i mito primaju da krv proliju. Uzimaš ujam i pridatak, od bližnjega silom otimaš, a mene zaboravljaš’ – riječ je Jahve Gospoda.  <span class="brojRetka" id="13">13</span>‘Zato, evo, ja rukama plješćem nad plijenom što ga ti napljačka i nad krvlju što se lije u tebi.  <span class="brojRetka" id="14">14</span>Jer, hoće li srce tvoje izdržati i hoće li ruke tvoje odoljeti u dane kad ja na te ustanem? Ja, Jahve, rekoh i učinit ću!  <span class="brojRetka" id="15">15</span>Zato ću te raspršiti među narode, rasijat’ te po zemljama, da uklonim iz tebe svu nečistoću!  <span class="brojRetka" id="16">16</span>I bit ćeš opet moja baština naočigled naroda. I znat ćeš da sam ja Jahve!’«</p><p class="pocetakParagrafa"> <span class="brojRetka" id="17">17</span>Dođe mi riječ Jahvina:  <span class="brojRetka" id="18">18</span>»Sine čovječji, dom Izraelov troska mi postade: bakar, srebro, kositar, željezo i olovo u peći – svi su oni troska!  <span class="brojRetka" id="19">19</span>Stoga ovako govori Jahve Gospod: ‘Jer mi troska postadoste, skupit ću vas, evo, u Jeruzalemu.  <span class="brojRetka" id="20">20</span>Kao što se skuplja srebro, bakar, željezo, olovo i kositar u peći te se okolo oganj potpiri da se sve rastali, tako ću i ja vas skupiti u svojem gnjevu i u svojoj jarosti, složiti vas i rastaliti.  <span class="brojRetka" id="21">21</span>Jest, skupit ću vas i potpiriti oko vas oganj svoje jarosti da se usred grada rastalite.  <span class="brojRetka" id="22">22</span>Kao što se srebro u peći topi, tako ćete se i vi u njemu rastopiti. I znat ćete da ja, Jahve, gnjev svoj na vas izlijevam!’«</p><p class="pocetakParagrafa"> <span class="brojRetka" id="23">23</span>Dođe mi riječ Jahvina:  <span class="brojRetka" id="24">24</span>»Sine čovječji, reci još: ‘Ti si zemlja još neočišćena, koju još ne opra kiša dana jarosnoga!  <span class="brojRetka" id="25">25</span>Knezovi njezini, poput lavova što riču i plijen razdiru, ljude proždiru, otimlju im blago i dragocjenosti, množeći udovice usred nje.  <span class="brojRetka" id="26">26</span>Svećenici njezini ne poštuju mog zakona i oskvrnjuju moje svetinje, ne razlikujući sveto od nesvetoga, ne učeći se lučiti nečisto od čistoga. Zanemarili su subote moje, bez časti sam u njihovoj sredini.  <span class="brojRetka" id="27">27</span>Starješine njezine, poput vukova što plijen razdiru i krv prolijevaju, upropašćuju ljude, lakomi na dobitak.  <span class="brojRetka" id="28">28</span>A proroci njezini sve to premazuju bjelilom i prekrivaju ispraznim viđenjima i lažnim proricanjima zboreći: ‘Ovako govori Jahve Gospod!’ – a Jahve to ne reče.  <span class="brojRetka" id="29">29</span>Imućnici pak čine svakojaka nasilja i otimačine, siromaha i bijednika ugnjetavaju, a došljaka bespravno tlače.  <span class="brojRetka" id="30">30</span>Tražio sam među njima nekoga da podigne zidine i stane na proboje preda me u obranu zemlje, da je ne zatrem, i ne nađoh nikoga.  <span class="brojRetka" id="31">31</span>I zato izlih na njih gnjev svoj pa ih zatrijeh ognjem svoje jarosti; putove im njihove na glavu oborih’ – riječ je Jahve Gospoda.«</p>