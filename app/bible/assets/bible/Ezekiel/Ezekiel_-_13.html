<h4>Protiv lažnih proroka</h4><p class="pocetakParagrafa"> <span class="brojRetka" id="1">1</span>I opet mi dođe riječ Jahvina:  <span class="brojRetka" id="2">2</span>»Sine čovječji! Prorokuj protiv onih koji se grade prorocima u Izraelu!  <span class="brojRetka" id="3">3</span>Reci tim prorocima koji prorokuju po svojoj glavi: Čujte riječ Jahvinu! Ovako govori Jahve Gospod: ‘Jao prorocima bezumnim koji duh svoj slijede a ništa ne vide!  <span class="brojRetka" id="4">4</span>Ti su tvoji proroci, Izraele, kao lisice usred ruševina.  <span class="brojRetka" id="5">5</span>Vi se ne popeste na proboje i ne zidaste zida oko doma Izraelova da se održi u boju u dan Jahvin.  <span class="brojRetka" id="6">6</span>Viđenja su njihova isprazna, i lažna su njihova proricanja. Govore: ‘Riječ Jahvina!’ – a Jahve ih nije poslao. I još očekuju da će im se riječi ispuniti.  <span class="brojRetka" id="7">7</span>Zar ne vidite da su vam viđenja isprazna i da su vam lažna proricanja kad govorite ‘Riječ Jahvina!’ – a ja nisam govorio.’</p><p class="pocetakParagrafa"> <span class="brojRetka" id="8">8</span>Stoga ovako govori Jahve Gospod: ‘Zato što govorite isprazno i laž vidite, evo me protiv vas – riječ je Jahve Gospoda!  <span class="brojRetka" id="9">9</span>Evo, ruka moja bit će protiv proroka koji vide isprazno i laž proriču: neće više biti u zboru mojega naroda, neće biti upisani u knjigu doma Izraelova, nikad više neće stupiti na tlo Izraelovo! I znat će da sam ja Jahve Gospod!  <span class="brojRetka" id="10">10</span>Jer narod moj obmanjuju govoreći ‘Mir’ kad mira nema. I dok jedni hoće da se zid utvrdi, oni hoće da se samo ožbuka.  <span class="brojRetka" id="11">11</span>Reci onima koji hoće da se samo ožbuka: ‘Past će!’ Udarit će silan pljusak, oborit ću na nj grad kao kamenje, bjesnjet će olujni vihori.  <span class="brojRetka" id="12">12</span>Evo, zid će pasti! Neće li vas tada pitati: ‘Gdje vam je sada žbuka kojom ste ga ožbukali?’’</p><p class="pocetakParagrafa"> <span class="brojRetka" id="13">13</span>Zato ovako govori Jahve Gospod: ‘U svojoj jarosti razbjesnit ću olujne vihore, u srdžbi ću svojoj udariti silnim pljuskom da ga zatrem, u gnjevu ću na nj oboriti grad kao kamenje.  <span class="brojRetka" id="14">14</span>Obálit ću zid što ga vi žbukom ožbukaste, na zemlju ću ga oboriti da mu se razgole temelji. Past će zid, i vi ćete pod njim izginuti! Tada ćete znati da sam ja Jahve!  <span class="brojRetka" id="15">15</span>Tako ću iskaliti gnjev nad zidom i nad onima koji ga žbukom ožbukaše. A vama ću reći: Nema više zida! Nema onih koji ga žbukom ožbukaše.  <span class="brojRetka" id="16">16</span>Nema izraelskih proroka koji Jeruzalemu proricahu i koji mu mir vidješe kad mira ne bijaše.’ Tako govori Jahve Gospod.«</p><p class="noviRedak"> <h4>Protiv lažnih proročica</h4><p class="pocetakParagrafa"> <span class="brojRetka" id="17">17</span>»Sine čovječji, okreni lice protiv kćeri svojega naroda koje prorokuju po svojoj glavi! Prorokuj protiv njih:  <span class="brojRetka" id="18">18</span>Ovako govori Jahve Gospod: ‘Jao onima koje vezu poveze za svačije ruke i koje prave prijevjese za glave svake veličine da ulove duše! Mislite li uloviti sve duše mojega naroda a svoje duše sačuvati žive?  <span class="brojRetka" id="19">19</span>Obeščašćujete me pred mojim narodom za šaku ječma, za zalogaj kruha, ubijajući duše koje ne bi trebale da umru, a spasavajući one koje ne bi trebale da žive; i obmanjujete tako narod moj koji rado sluša vaše laži.’</p><p class="pocetakParagrafa"> <span class="brojRetka" id="20">20</span>Zato ovako govori Jahve Gospod: ‘Evo me protiv vaših poveza kojima lovite duše kao ptice! Rastrgat ću sve to na vašim rukama i oslobodit ću duše koje time hvatate kao ptice!  <span class="brojRetka" id="21">21</span>Poderat ću vaše prijevjese i oslobodit ću svoj narod da ne bude više plijen vaših ruku. I znat ćete da sam ja Jahve!  <span class="brojRetka" id="22">22</span>Jer vi lažju ražalostiste srce pravednika, koje ja ražalostiti ne htjedoh, a okrijepiste ruke bezbožnika da se ne obrati od zla puta bezbožničkog pa da život spasi.  <span class="brojRetka" id="23">23</span>Zato nećete više vidjeti isprazno niti ćete laž proricati: ja ću osloboditi narod svoj iz vaših ruku. I znat ćete da sam ja Jahve!’«</p></p>