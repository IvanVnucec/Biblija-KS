<h4>Faraon uspoređen s krokodilom</h4><p class="pocetakParagrafa"> <span class="brojRetka" id="1">1</span>Godine dvanaeste, dvanaestoga mjeseca, prvoga dana, dođe mi riječ Jahvina:  <span class="brojRetka" id="2">2</span>»Sine čovječji, zaplači nad faraonom, kraljem egipatskim, i kaži mu:</p><p class="stih1">‘Laviću narodâ, propao si!</p><p class="stih1">Ti bješe kao krokodil u vodi,</p><p class="stih2">bučio si u rijekama svojim,</p><p class="stih1">nogama si vodu mutio,</p><p class="stih2">valove joj podizao!’</p><p class="noviRedak"> </p><p class="stih1"> <span class="brojRetka" id="3">3</span>Ovako govori Jahve Gospod:</p><p class="stih1">‘Gle, razapet ću mrežu nad tobom</p><p class="stih2">sa skupom mnogih naroda:</p><p class="stih2">oni će te u mojoj mreži izvući.</p><p class="stih1"> <span class="brojRetka" id="4">4</span>Ostavit će te na zemlji,</p><p class="stih2">tresnuti tobom o tlo.</p><p class="stih1">Sve ptice nebeske na te ću pustiti</p><p class="stih2">i zvijeri zemaljske tobom ću nahraniti!</p><p class="stih1"> <span class="brojRetka" id="5">5</span>Meso ću ti razbacat’ po gorama,</p><p class="stih2">doline ću prekriti strvinom tvojom.</p><p class="stih1"> <span class="brojRetka" id="6">6</span>Istekom iz tebe zemlju ću napojiti,</p><p class="stih2">krvlju tvojom po gorama,</p><p class="stih2">i korita riječna njome napuniti.</p><p class="stih1"> <span class="brojRetka" id="7">7</span>A kada te utrnem,</p><p class="stih2">nebesa ću potamniti</p><p class="stih2">i zvijezde na njima ugasiti!</p><p class="stih1">Oblakom ću sunce zastrijeti,</p><p class="stih2">i mjesec svjetlošću neće svijetliti.</p><p class="stih1"> <span class="brojRetka" id="8">8</span>Sva ću svjetlila na nebu zbog tebe utrnuti</p><p class="stih2">i mrak ću nad zemljom razastrijeti!’ </p><p class="stih2">– riječ je Jahve Gospoda.</p><p class="pocetakParagrafa"> <span class="brojRetka" id="9">9</span>‘Ucvilit ću srca mnogih naroda kad izgnanike tvoje odvedem u zemlje tebi nepoznate.  <span class="brojRetka" id="10">10</span>Narode će mnoge strava uhvatiti, a njihovi će se kraljevi nad tobom užasnuti njima naočigled. I na dan pada tvojega svatko će za svoj život neprestano strepiti.’  <span class="brojRetka" id="11">11</span>Jer ovako govori Jahve Gospod: ‘Mač kralja babilonskoga na te će se spustiti.  <span class="brojRetka" id="12">12</span>Tvoje ću mnoštvo pobiti mačevima junaka, najljući od svih naroda opustošit će ponos Egipta i sve mnoštvo njegovo zatrijeti.  <span class="brojRetka" id="13">13</span>Svu ću stoku njegovu uništiti pokraj voda obilnih. Ljudska ih noga više neće gaziti niti će ih životinjski papak mutiti.  <span class="brojRetka" id="14">14</span>Onda ću im vode opet stišati i učinit ću da im rijeke kao ulje teku!’ – riječ je Jahve Gospoda.</p><p class="pocetakParagrafa"> <span class="brojRetka" id="15">15</span>‘Kad zemlju egipatsku opustošim, kad bude opljačkano što je na njoj, kad udarim sve žitelje njezine, znat će da sam ja Jahve.  <span class="brojRetka" id="16">16</span>Tužaljka je to koja će se naricati. Naricat će je kćeri naroda. Naricat će je nad Egiptom i nad svim njegovim mnoštvom’ – riječ je Jahve Gospoda.«</p><p class="noviRedak"> <h4>Faraonov silazak u carstvo mrtvih</h4><p class="pocetakParagrafa"> <span class="brojRetka" id="17">17</span>Godine dvanaeste, prvoga mjeseca, petnaestoga dana, dođe mi riječ Jahvina:  <span class="brojRetka" id="18">18</span>»Sine čovječji, nariči za egipatskim mnoštvom, gurni ga, njega i kćeri naroda slavnih, u podzemni kraj, k onima što siđoše u jamu.  <span class="brojRetka" id="19">19</span>Od koga si bolji? Siđi i počini s neobrezanima.</p><p class="pocetakParagrafa"> <span class="brojRetka" id="20">20</span>Oni će pasti među one što ih mač pokosi. Ležaj će dobiti sa svim mnoštvom.  <span class="brojRetka" id="21">21</span>Najhrabriji junaci govorit će mu iz srca podzemlja: ‘Ti i pomoćnici tvoji siđite i počinite s neobrezanima, mačem pokošenima!’</p><p class="pocetakParagrafa"> <span class="brojRetka" id="22">22</span>Ondje je i Asirac i sva njegova gomila oko groba njegova – svi pobijeni, mačem pokošeni.  <span class="brojRetka" id="23">23</span>Grobovi im leže na dnu jame i sva mu je gomila oko grobova njegova – svi, nekoć užas u zemlji živih, sada pobijeni, mačem pokošeni.</p><p class="pocetakParagrafa"> <span class="brojRetka" id="24">24</span>Ondje Elam i sve mnoštvo njegovo oko groba njegova – svi pobijeni, mačem pokošeni, neobrezani u podzemni kraj mrtvih siđoše: nekoć užas u zemlji živih, snose sad sramotu svoju s onima što u jamu siđoše.  <span class="brojRetka" id="25">25</span>Usred pobijenih ležaj smjestiše njemu i mnoštvu oko groba njegova – sve neobrezani, mačem probodeni: nekoć užas u zemlji živih, snose sad sramotu svoju s onima što u jamu siđoše, među pobijene položeni.</p><p class="pocetakParagrafa"> <span class="brojRetka" id="26">26</span>Ondje je Mešek i Tubal i sve mnoštvo njegovo, s grobovima oko groba njegova – svi neobrezani, mačem probodeni, nekoć užas u zemlji živih.  <span class="brojRetka" id="27">27</span>Ne leže s junacima davno palima, u podzemlje siđoše s oružjem, s mačem pod glavom i sa štitom na kostima, jer bijahu užas junacima u zemlji živih.  <span class="brojRetka" id="28">28</span>I ti ćeš ležati usred neobrezanih, mačem pokošenih.</p><p class="pocetakParagrafa"> <span class="brojRetka" id="29">29</span>Ondje je Edom i svi njegovi kraljevi i knezovi: unatoč svojemu junaštvu, i oni leže zajedno s onima što su mačem pokošeni, s neobrezanima, s onima koji u jamu siđoše.</p><p class="pocetakParagrafa"> <span class="brojRetka" id="30">30</span>Ondje su knezovi sjevera i svi Sidonci, i oni siđoše među probodene. Unatoč užasu svojega junaštva, leže neobrezani, s mačem probodenima, snoseći svoju sramotu s onima što u jamu siđoše.</p><p class="pocetakParagrafa"> <span class="brojRetka" id="31">31</span>Vidjet će ih faraon i utješit će se zbog svog mnoštva – faraon i sva vojska njegova mačem pokošena«, riječ je Jahve Gospoda!  <span class="brojRetka" id="32">32</span>» Jer je zadavao strah u zemlji živih, faraon i sve mnoštvo njegovo leže s neobrezanima, s mačem pokošenima« – riječ je Jahve Gospoda.</p></p>