<h4>Povijest nevjera Izraelovih</h4><p class="pocetakParagrafa"> <span class="brojRetka" id="1">1</span>Godine sedme, petoga mjeseca, desetoga dana, dođoše k meni neke od starješina izraelskih da se s Jahvom svjetuju. Posjedaše preda me.  <span class="brojRetka" id="2">2</span>I dođe mi riječ Jahvina:</p><p class="pocetakParagrafa">»Sine čovječji! Govori starješinama Izraelovim!  <span class="brojRetka" id="3">3</span>Reci im: Ovako govori Jahve Gospod: ‘Došli ste me pitati za savjet? Života mi moga, nećete me pitati!’ – riječ je Jahve Gospoda.  <span class="brojRetka" id="4">4</span>Hoćeš li im suditi, hoćeš li suditi, sine čovječji? Pokaži im gadosti otaca njihovih.  <span class="brojRetka" id="5">5</span>Reci im: Ovako govori Jahve Gospod: ‘Onoga dana kad izabrah Izraela i ruku stavih na potomstvo doma Jakovljeva te im se objavih u zemlji egipatskoj, zakleh im se: ‘Ja sam Jahve, Bog vaš!’  <span class="brojRetka" id="6">6</span>Toga im se dana rukom podignutom zakleh da ću ih izvesti iz zemlje egipatske u zemlju koju za njih izabrah, u zemlju kojom teče med i mlijeko, od svih zemalja najljepšu.  <span class="brojRetka" id="7">7</span>I rekoh im: Odbacite od sebe sve gadosti što vam oči privlače i ne kaljajte se kumirima egipatskim jer – ja sam Jahve, Bog vaš!’</p><p class="pocetakParagrafa"> <span class="brojRetka" id="8">8</span>Ali se oni odvrgoše od mene i ne htjedoše me poslušati: nijedan ne odbaci gadosti koje mu oči zaniješe i ne okani se kumira egipatskih. Tad odlučih izliti gnjev svoj na njih i iskaliti srdžbu na njima u zemlji egipatskoj.  <span class="brojRetka" id="9">9</span>Ali radi imena svojega – da se ne kalja na oči naroda među kojima obitavahu i pred kojima im bijah objavio da ću ih izvesti –  <span class="brojRetka" id="10">10</span>izvedoh ih iz zemlje egipatske i odvedoh ih u pustinju;  <span class="brojRetka" id="11">11</span>i dadoh im svoje uredbe i objavih svoje zakone, koje svatko mora vršiti da bi živio;  <span class="brojRetka" id="12">12</span>dadoh im i svoje subote, kao znak između sebe i njih, neka znaju da sam ja Jahve koji ih posvećujem.</p><p class="pocetakParagrafa"> <span class="brojRetka" id="13">13</span>Ali se i u pustinji dom Izraelov odmetnu od mene: nisu hodili po mojim uredbama; odbaciše moje zakone, koje svatko mora vršiti da bi živio; subote moje oskvrnjivahu. I zato odlučih u pustinji gnjev svoj na njih izliti da ih zatrem.  <span class="brojRetka" id="14">14</span>Ali ni toga ne učinih radi svojeg imena, da se ono ne kalja pred narodima kojima ih naočigled izvedoh.  <span class="brojRetka" id="15">15</span>Ali im se zakleh u pustinji da ih neću uvesti u zemlju koju sam im bio dao, u zemlju kojom teče med i mlijeko, od svih zemalja najljepšu,  <span class="brojRetka" id="16">16</span>jer odbaciše moje zakone, i ne hodiše po mojim uredbama, i subote moje oskvrnjivahu, a srce im iđaše za njihovim kumirima.  <span class="brojRetka" id="17">17</span>Oči se moje ipak sažališe da ih ne zatrem. I tako ih u pustinji ne uništih,  <span class="brojRetka" id="18">18</span>nego rekoh sinovima njihovim u pustinji: ‘Ne hodite po uredbama svojih otaca, ne čuvajte zakona njihovih i ne kaljajte se kumirima njihovim!  <span class="brojRetka" id="19">19</span>Ja sam Jahve, Bog vaš! Po uredbama mojim hodite, čuvajte i vršite moje zakone  <span class="brojRetka" id="20">20</span>i svetkujte moje subote, neka one budu znak između mene i vas, kako bi se znalo da sam ja Jahve, Bog vaš!’</p><p class="pocetakParagrafa"> <span class="brojRetka" id="21">21</span>Ali se i sinovi odmetnuše od mene: po mojim uredbama nisu hodili i nisu čuvali ni vršili mojih zakona, koje svatko mora vršiti da bi živio, a subote su moje oskvrnjivali. I zato odlučih gnjev svoj izliti i iskaliti srdžbu svoju na njima u pustinji.  <span class="brojRetka" id="22">22</span>Ali opet ruku svoju sustegoh radi svojeg imena, da se ono ne kalja pred narodima kojima ih naočigled izvedoh.  <span class="brojRetka" id="23">23</span>No zakleh se u pustinji da ću ih raspršiti među narode i rasijati po zemljama,  <span class="brojRetka" id="24">24</span>jer nisu vršili mojih zakona i jer prezreše moje uredbe i jer subote moje oskvrnjivahu i oči upirahu u kumire svojih otaca.  <span class="brojRetka" id="25">25</span>I zato im dadoh uredbe koje ne bijahu dobre, zakone koji usmrćuju:  <span class="brojRetka" id="26">26</span>da se oskvrnjuju svojim prinosima, provodeći kroz oganj svoju prvorođenčad. Htjedoh tako da ih zastrašim, neka znaju da sam ja Jahve.</p><p class="pocetakParagrafa"> <span class="brojRetka" id="27">27</span>Sine čovječji, reci domu Izraelovu: Ovako govori Jahve Gospod! ‘I ovim me oci vaši još uvrijediše: nevjerom mi se iznevjeriše!  <span class="brojRetka" id="28">28</span>Kad ih uvedoh u zemlju koju im se zakleh dati, gdje god bi ugledali povišen brežuljak ili stablo krošnjato, prinosili bi žrtve, donosili izazovne prinose, metali mirise ugodne, nalijevali ljevanice.  <span class="brojRetka" id="29">29</span>Upitah ih: što li znači ta uzvišica na koju se penjete?’ I tako osta ime ‘bama’, uzvišica, do dana današnjega.</p><p class="pocetakParagrafa"> <span class="brojRetka" id="30">30</span>Zato reci domu Izraelovu: Ovako govori Jahve Gospod: ‘Ne kaljate li se i vi kao oci vaši, ne provodite li i vi blud s gadostima njihovim?  <span class="brojRetka" id="31">31</span>Kaljate se prinoseći im darove, provodeći kroz oganj svoje sinove u čast svim kumirima svojim sve do dana današnjega. I da me onda za savjet pitaš, dome Izraelov! Života mi moga’ – riječ je Jahve Gospoda – ‘nećete me za savjet pitati!  <span class="brojRetka" id="32">32</span>I neće se zbiti o čemu sanjate kad govorite: ‘Bit ćemo kao drugi narodi, kao narodi ostalih zemalja što služe drveću i kamenju.’  <span class="brojRetka" id="33">33</span>Života mi moga’ – riječ je Jahve Gospoda – ‘vladat ću vama rukom krepkom i mišicom uzdignutom, u svoj žestini svoje jarosti.  <span class="brojRetka" id="34">34</span>Izvest ću vas iz naroda, skupiti vas iz svih zemalja u koje bijaste raspršeni rukom krepkom i mišicom uzdignutom, u svem plamu jarosti moje!  <span class="brojRetka" id="35">35</span>Odvest ću vas u pustinju naroda i ondje vam licem u lice suditi!  <span class="brojRetka" id="36">36</span>Kao što sudih ocima vašim u pustinji zemlje egipatske, i vama ću suditi’ – riječ je Jahve Gospoda!  <span class="brojRetka" id="37">37</span>‘Provest ću vas ispod štapa svojega, podvrći vas brojenju:  <span class="brojRetka" id="38">38</span>razlučit ću između vas sve koji se pobuniše i odvrgoše od mene: izvest ću ih iz zemlje u kojoj kao došljaci borave, ali – u zemlju Izraelovu nikad ući neće! I znat ćete da sam ja Jahve!’</p><p class="pocetakParagrafa"> <span class="brojRetka" id="39">39</span>‘A vi, dome Izraelov’ – ovako govori Jahve Gospod – ‘samo idite i dalje služite svaki svom kumiru! Jednom ćete, kunem vam se, poslušati i nećete više kaljati moje sveto ime svojim prinosima i kumirima:  <span class="brojRetka" id="40">40</span>na svetoj gori mojoj, na visokoj gori Izraelovoj’ – riječ je Jahve Gospoda – ‘služit će mi sav dom Izraelov, u svojoj zemlji. Ondje će mi oni omiljeti i ondje ću iskati vaše podizanice i prinose vaših prvina sa svim svetinjama.  <span class="brojRetka" id="41">41</span>Omiljet ćete mi kao miris ugodan kad vas izvedem iz narodâ i skupim iz zemalja u kojima bjeste rasijani. I na vama ću očitovati svetost svoju naočigled svih naroda.  <span class="brojRetka" id="42">42</span>Tada ćete znati da sam ja Jahve, kada vas dovedem u zemlju Izraelovu, u zemlju koju se zakleh dati očevima vašim.  <span class="brojRetka" id="43">43</span>Ondje ćete se spomenuti svih svojih putova i nedjela kojima se okaljaste: sami ćete sebi omrznuti zbog nedjela što ih počiniste.  <span class="brojRetka" id="44">44</span>I tada ćete spoznati da sam ja Jahve kad, radi imena svojega, ne postupim s vama po zloći vaših putova ni po vašim pokvarenim djelima, dome Izraelov!’ Tako govori Jahve Gospod!«</p>