<h4>Povijest Samarije i Jeruzalema u slici</h4><p class="pocetakParagrafa"> <span class="brojRetka" id="1">1</span>Dođe mi riječ Jahvina:  <span class="brojRetka" id="2">2</span>»Sine čovječji, bile dvije žene, kćeri jedne matere.  <span class="brojRetka" id="3">3</span>I odaše se bludu u Egiptu, blud činiše u mladosti: ondje su im grudi stiskali, djevojačke dojke gnječili.  <span class="brojRetka" id="4">4</span>Starijoj bijaše ime Ohola, a sestri joj Oholiba. Obje moje postadoše i rodiše mi sinove i kćeri. Evo im iménā: Samarija je Ohola, Jeruzalem Oholiba.</p><p class="pocetakParagrafa"> <span class="brojRetka" id="5">5</span>Ohola, iako meni pripadaše, bludu se odala; uspalila se za ljubavnicima, za Asircima, susjedima svojim,  <span class="brojRetka" id="6">6</span>u modri baršun odjevenima, sve samim vojvodama i namjesnicima, pristalim momcima, vještim konjanicima.  <span class="brojRetka" id="7">7</span>I oda se bludu s njima, sve poizbor sinovima asirskim; i usplamtjev za njima, okalja se svim njihovim kumirima.  <span class="brojRetka" id="8">8</span>A ne okani se ni bluda s Egipćanima, koji s njome ležahu od njezine mladosti, koji su joj djevojačke dojke gnječili i na nju blud svoj izlijevali.  <span class="brojRetka" id="9">9</span>I zato je predah u ruke njenim ljubavnicima, u ruke Asircima za kojima se uspalila.  <span class="brojRetka" id="10">10</span>I oni je razgoliše, zarobiše joj sinove i kćeri, a nju samu mačem pogubiše. I postade tako primjer svim ženama kako na njoj bî sud izvršen.</p><p class="pocetakParagrafa"> <span class="brojRetka" id="11">11</span>Vidje to sestra joj Oholiba, ali se još gore uspali i gori blud činjaše.  <span class="brojRetka" id="12">12</span>Za sinovima se asirskim uspaljivala, sve samim vojvodama i namjesnicima, svojim susjedima, raskošno odjevenim, vještim konjanicima, poizbor momcima.  <span class="brojRetka" id="13">13</span>I vidjeh kako se okaljala: obje su istim putem pošle.  <span class="brojRetka" id="14">14</span>Ali se ova još gore bludu odala: kad bi ugledala muškarca na zidu naslikana, likove Kaldejaca crvenilom nacrtane,  <span class="brojRetka" id="15">15</span>bedara pasom opasanih, sa spuštenim povezima na glavama – sve junake, prave Babilonce, rodom iz zemlje kaldejske –  <span class="brojRetka" id="16">16</span>tek što bi ugledala priliku njihovu, sva bi se za njima uspalila te im slala poslanike u zemlju kaldejsku.  <span class="brojRetka" id="17">17</span>Sinovi babilonski k njoj bi dohrlili na ljubavnu postelju da je bludom kaljaju. A kad bi se s njima okaljala, zgadili bi joj se.  <span class="brojRetka" id="18">18</span>Ali se razglasilo njezino bludništvo, otkrila se njena golotinja, i duša se moja od nje odvratila, kao što se bješe odvratila od sestre njene.  <span class="brojRetka" id="19">19</span>Jer ona se još gorem bludu predala, opominjući se dánā svoje mladosti kad se u Egiptu bludu odavala,  <span class="brojRetka" id="20">20</span>uspaljujući se za razvratnicima kojima muška snaga bijaše kao u magaraca, a izljev kao u pastuha.  <span class="brojRetka" id="21">21</span>Tako se opet vrati sramoti svoje mladosti, kad su joj u Egiptu grudi pritiskivali, djevičanske dojke gnječili.</p><p class="pocetakParagrafa"> <span class="brojRetka" id="22">22</span>Zato, Oholibo, ovako govori Jahve Gospod: ‘Gle, dignut ću na te tvoje ljubavnike, koji ti se duši ogadiše, i dovest ću ih odasvud na tebe:  <span class="brojRetka" id="23">23</span>Babilonce, sve Kaldejce, Pekođane, Šoance i Koance, a s njima sve sinove asirske – sve poizbor momke, vojvode i namjesnike, na glasu junake, vješte konjanike.  <span class="brojRetka" id="24">24</span>I doći će na te sa sjevera sila bojnih kola i točkova s mnoštvom naroda i svrstat’ se odasvud protiv tebe sa štitovima, štitićima i oklopima. Njima ću te na sud predati, i svojim će ti sudom suditi.  <span class="brojRetka" id="25">25</span>Oborit ću na te svu svoju ljubomoru, neka s tobom jarosno postupe: nos i uši neka ti odsijeku, a ostatak tvoj da od mača padne; sinove i kćeri da ti odvedu, a ostatak tvoj da oganj proguta.  <span class="brojRetka" id="26">26</span>I zderat će s tebe tvoje haljine i oteti sve tvoje nakite.  <span class="brojRetka" id="27">27</span>Tako ću okončati svu tvoju sramotu i bludničenje, sve tamo od Egipta: nećeš više k njima oči dizati i nećeš se više spominjati Egipta!’  <span class="brojRetka" id="28">28</span>Jer, ovako govori Jahve Gospod: ‘Evo me! Predat ću te u ruke onima koji ti omrznuše, koji ti se duši ogadiše.  <span class="brojRetka" id="29">29</span>Neka iskale na tebi svoju mržnju, neka ti svu muku preotmu, a tebe nek’ ostave golu i nagu! Neka se obnaži sva golotinja tvoje bludnosti i besramnosti, tvojeg bludničenja.  <span class="brojRetka" id="30">30</span>Sve će te to stići zbog tvojeg bludničenja s narodima i jer si se okaljala njihovim kumirima.  <span class="brojRetka" id="31">31</span>Putem si sestre svoje hodila: dat ću ti u ruku čašu njezinu:  <span class="brojRetka" id="32">32</span>Ovako govori Jahve Gospod:</p><p class="stih1">‘Čašu sestre svoje ispit ćeš,</p><p class="stih2">čašu široku, duboku,</p><p class="stih1">i bit ćeš na podsmijeh i ruglo</p><p class="stih2">– mnogo u nju stane! –</p><p class="stih1"> <span class="brojRetka" id="33">33</span>napunit ćeš se pijanstva i žalosti!</p><p class="stih1">Čaša je to pustošenja, užasa –</p><p class="stih2">čaša sestre tvoje Samarije.</p><p class="stih1"> <span class="brojRetka" id="34">34</span>Pit ćeš je, do dna iskapiti,</p><p class="stih2">zatim u komade razbiti,</p><p class="stih2">grudi svoje izraniti.</p><p class="stih1">Jer, ja tako rekoh’ –</p><p class="stih2">riječ je Jahve Gospoda!</p><p class="pocetakParagrafa"> <span class="brojRetka" id="35">35</span>Stoga ovako govori Jahve Gospod: ‘Jer ti mene zaboravi i leđa mi okrenu, snosi sada svu svoju sramotu i bestidnost!’«</p><p class="pocetakParagrafa"> <span class="brojRetka" id="36">36</span>I još mi reče Jahve: »Sine čovječji, hoćeš li suditi Oholi i Oholibi, pokazati im njihove gadosti?  <span class="brojRetka" id="37">37</span>Preljub počiniše, ruke su im okrvavljene, s kumirima svojim preljub učiniše, djecu koju mi porodiše provedoše kroz oganj da ih proguta.  <span class="brojRetka" id="38">38</span>Još mi i ovo učiniše: onoga dana obeščastiše moje svetište i subote moje oskvrnuše.  <span class="brojRetka" id="39">39</span>Jer istoga dana kad djecu svoju kumirima klaše, u svetište moje dođoše da ga obeščaste. Eto, tako uradiše usred doma mojega.  <span class="brojRetka" id="40">40</span>Slale su čak po muškarce izdaleka, i oni bi im pohrlili čim bi glasnici k njima stigli. A ti se za njih kupala, oči svoje mazala i nakitom se kitila.  <span class="brojRetka" id="41">41</span>A potom bi sjedala na raskošnu postelju pred kojom stol prostrt bijaše na koji si stavljala moj tamjan i moje ulje.  <span class="brojRetka" id="42">42</span>Tu se čulo pocikivanje bezbrižnog društva zbog velikog mnoštva dovedena sa svih strana pustinje; stavljali su ženama na ruke narukvice i na glavu vijence prekrasne.  <span class="brojRetka" id="43">43</span>I rekoh: ‘Sa ženom ogrezlom u preljubu još blud tjeraju, i sama se ona još bludu odaje!’  <span class="brojRetka" id="44">44</span>Prilaze joj kao kakvoj bludnici! Da, prilazili su k Oholi i Oholibi, pokvarenicama.  <span class="brojRetka" id="45">45</span>Zato će im pravednici suditi kao što se sudi preljubnicama i onima koji krv prolijevaju, jer – one su preljubnice, ruke su im okrvavljene.</p><p class="pocetakParagrafa"> <span class="brojRetka" id="46">46</span>Jer ovako govori Jahve Gospod: ‘Neka se protiv njih zbor sazove da ih izvrgnem zlostavljanju i pljački.  <span class="brojRetka" id="47">47</span>Zbor neka ih kamenuje i mačevima raskomada; sinove i kćeri neka im pokolje, a domove ognjem spali.  <span class="brojRetka" id="48">48</span>Tako ću iz zemlje istrijebiti sramotu, da se druge žene opomenu i ne čine djela vaših sramotnih.  <span class="brojRetka" id="49">49</span>A na vas ću oboriti svu vašu bestidnost, ispaštat ćete grijehe idolopoklonstva. I znat ćete da sam ja Jahve Gospod.’«</p>