<h2>PSALAM 122 (121)</h2><h3>Pozdrav Jeruzalemu</h3><p class="stih1"> <span class="brojRetka" id="1">1</span>Hodočasnička pjesma.</p><p class="stih2">Davidova.</p><p class="stih1">Obradovah se kad mi rekoše:</p><p class="stih2">»Hajdemo u dom Jahvin!«</p><p class="stih1"> <span class="brojRetka" id="2">2</span>Eto, noge nam već stoje</p><p class="stih2">na vratima tvojim, Jeruzaleme.</p><p class="noviRedak"> </p><p class="stih1"> <span class="brojRetka" id="3">3</span>Jeruzaleme, grade čvrsto sazdani</p><p class="stih2">i kao u jedno saliveni!</p><p class="stih1"> <span class="brojRetka" id="4">4</span>Onamo uzlaze plemena, plemena Jahvina,</p><p class="stih2">po Zakonu Izraelovu,</p><p class="stih2">da slave ime Jahvino.</p><p class="stih1"> <span class="brojRetka" id="5">5</span>Ondje stoje sudačke stolice,</p><p class="stih2">stolice doma Davidova.</p><p class="noviRedak"> </p><p class="stih1"> <span class="brojRetka" id="6">6</span>Molite za mir Jeruzalemov!</p><p class="stih2">Blago onima koji tebe ljube!</p><p class="stih1"> <span class="brojRetka" id="7">7</span>Neka bude mir u zidinama tvojim</p><p class="stih2">i pokoj u tvojim palačama!</p><p class="noviRedak"> </p><p class="stih1"> <span class="brojRetka" id="8">8</span>Radi braće i prijatelja svojih</p><p class="stih2">klicat ću: »Mir tebi!«</p><p class="stih1"> <span class="brojRetka" id="9">9</span>Radi doma Jahve, Boga našega,</p><p class="stih2">za sreću tvoju ja ću moliti.</p>