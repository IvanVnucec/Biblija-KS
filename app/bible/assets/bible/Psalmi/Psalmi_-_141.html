<h2>PSALAM 141 (140)</h2><h3>Molitva u kušnji i progonstvu</h3><p class="stih1"> <span class="brojRetka" id="1">1</span>Psalam.</p><p class="stih2">Davidov.</p><p class="stih1">Prizivljem te, Jahve, k meni pohitaj!</p><p class="stih2">Slušaj glas moj kojim tebi vapijem!</p><p class="stih1"> <span class="brojRetka" id="2">2</span>Nek’ mi se uzdigne molitva kao kâd pred lice tvoje,</p><p class="stih2">podizanje mojih ruku nek’ bude k’o prinos večernji!</p><p class="noviRedak"> </p><p class="stih1"> <span class="brojRetka" id="3">3</span>Na usta mi, Jahve, stražu postavi</p><p class="stih2">i stražare na vrata usana mojih!</p><p class="stih1"> <span class="brojRetka" id="4">4</span>Ne daj da mi se srce zlu prikloni,</p><p class="stih2">da bezbožno počinim djela opaka;</p><p class="stih2">i u društvu zlotvora</p><p class="stih2">da ne blagujem poslastica njihovih!</p><p class="stih1"> <span class="brojRetka" id="5">5</span>Nek’ me samo udari pravednik, ljubav je što me kara,</p><p class="stih2">al’ ulje grešničko neće mi glavu pomazat’;</p><p class="stih2">zloći njihovoj oprijet ću se uvijek svojom molitvom.</p><p class="noviRedak"> </p><p class="stih1"> <span class="brojRetka" id="6">6</span>Kad strovale niz hridinu suce njihove,</p><p class="stih2">razumjet će kako blage bjehu riječi moje.</p><p class="stih1"> <span class="brojRetka" id="7">7</span>Kao kad orač ore i para zemlju,</p><p class="stih2">tako će im se na rubu podzemlja kosti rasuti.</p><p class="noviRedak"> </p><p class="stih1"> <span class="brojRetka" id="8">8</span>U te su, Jahve, uprte oči moje,</p><p class="stih2">k tebi se utječem, ne daj da mi duša propadne!</p><p class="stih1"> <span class="brojRetka" id="9">9</span>Čuvaj me od stupice koju postaviše meni,</p><p class="stih2">od zamki zločinaca!</p><p class="stih1"> <span class="brojRetka" id="10">10</span>Nek’ u vlastite zamke upadnu zlotvori,</p><p class="stih2">a ja neka im umaknem!</p>