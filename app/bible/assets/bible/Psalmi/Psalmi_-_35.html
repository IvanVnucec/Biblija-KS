<h2>PSALAM 35 (34)</h2><h3>Molitva progonjenog pravednika</h3><p class="stih1"> <span class="brojRetka" id="1">1</span>Davidov.</p><p class="stih1">Optuži, Jahve, tužitelje moje</p><p class="stih2">i napadni one koji mene napadaju!</p><p class="stih1"> <span class="brojRetka" id="2">2</span>Stavi oklop, uzmi štit svoj</p><p class="stih2">i ustani meni u pomoć!</p><p class="stih1"> <span class="brojRetka" id="3">3</span>Zavitlaj kopljem i presretni progonitelje moje,</p><p class="stih2">reci mojoj duši: »Ja sam tvoje spasenje.«</p><p class="noviRedak"> </p><p class="stih1"> <span class="brojRetka" id="4">4</span>Nek’ se smetu i postide koji život moj traže,</p><p class="stih2">nek’ uzmaknu i nek’ se posrame koji mi propast snuju!</p><p class="stih1"> <span class="brojRetka" id="5">5</span>Nek’ budu k’o pljeva na vjetru</p><p class="stih2">kad ih anđeo Jahvin potjera!</p><p class="stih1"> <span class="brojRetka" id="6">6</span>Mračni i skliski bili im putovi</p><p class="stih2">kad ih anđeo Jahvin bude gonio!</p><p class="noviRedak"> </p><p class="stih1"> <span class="brojRetka" id="7">7</span>Bez razloga napeše mi mrežu,</p><p class="stih2">bez razloga grob duši mojoj iskopaše.</p><p class="stih1"> <span class="brojRetka" id="8">8</span>Propast će ih stići iznenada,</p><p class="stih2">u mrežu koju napeše sami će se uhvatiti,</p><p class="stih2">past će u jamu što je iskopaše!</p><p class="noviRedak"> </p><p class="stih1"> <span class="brojRetka" id="9">9</span>A moja će duša klicati u Jahvi,</p><p class="stih2">radovat će se u spasenju njegovu.</p><p class="stih1"> <span class="brojRetka" id="10">10</span>Sve će kosti moje govoriti:</p><p class="stih2">Tko je, Jahve, poput tebe</p><p class="stih2">koji ubogog spašavaš od silnika,</p><p class="stih2">jadnika i siromaha od pljačkaša?</p><p class="noviRedak"> </p><p class="stih1"> <span class="brojRetka" id="11">11</span>Ustadoše svjedoci opaki:</p><p class="stih2">pitaju me za ono što ne znam.</p><p class="stih1"> <span class="brojRetka" id="12">12</span>Vraćaju mi zlo za dobro,</p><p class="stih2">duša moja zapada u osamu.</p><p class="noviRedak"> </p><p class="stih1"> <span class="brojRetka" id="13">13</span>U bolesti njihovoj nosio sam kostrijet,</p><p class="stih2">dušu svoju postom morio,</p><p class="stih2">i molitva mi se u krilo vraćala.</p><p class="stih1"> <span class="brojRetka" id="14">14</span>Kao za prijateljem, za bratom – obilažah tužan;</p><p class="stih2">od žalosti se pogurih kao onaj što za majkom žali.</p><p class="noviRedak"> </p><p class="stih1"> <span class="brojRetka" id="15">15</span>A sada kad posrnuh ja, oni se raduju,</p><p class="stih2">skupiše se protiv mene da udare iznenada,</p><p class="stih2">i bez prestanka oni me razdiru.</p><p class="stih1"> <span class="brojRetka" id="16">16</span>Ruglom na ruglo iskušavaju me</p><p class="stih2">i zubima škripaju na mene.</p><p class="noviRedak"> </p><p class="stih1"> <span class="brojRetka" id="17">17</span>O Jahve, dokle ćeš gledati?</p><p class="stih2">Istrgni mi dušu nasrtajima njihovim,</p><p class="stih2">otmi lavovima jedino dobro moje!</p><p class="stih1"> <span class="brojRetka" id="18">18</span>Zahvalit ću ti u velikom zboru,</p><p class="stih2">slavit ću te među pukom brojnim.</p><p class="noviRedak"> </p><p class="stih1"> <span class="brojRetka" id="19">19</span>Nek’ se ne raduju nada mnom dušmani nepravedni,</p><p class="stih2">nek’ ne namiguju očima oni koji me nizašto mrze!</p><p class="noviRedak"> </p><p class="stih1"> <span class="brojRetka" id="20">20</span>Jer oni ne misle o miru,</p><p class="stih2">već spletke snuju protiv mirnih u zemlji.</p><p class="stih1"> <span class="brojRetka" id="21">21</span>Razvaljuju svoja usta na me</p><p class="stih2">i govore: »Ha, ha, vidjesmo očima svojim!«</p><p class="noviRedak"> </p><p class="stih1"> <span class="brojRetka" id="22">22</span>Ti sve vidiš, o Jahve! Nemoj šutjeti!</p><p class="stih2">Gospode, od mene se ne udaljuj!</p><p class="stih1"> <span class="brojRetka" id="23">23</span>Preni se, ustani da me obraniš,</p><p class="stih2">Bože moj, Gospode, vodi parnicu moju!</p><p class="stih1"> <span class="brojRetka" id="24">24</span>Po svojoj me pravdi sudi, Jahve,</p><p class="stih2">Bože moj, nek’ se ne raduju nada mnom!</p><p class="noviRedak"> </p><p class="stih1"> <span class="brojRetka" id="25">25</span>Nek’ ne misle u srcu: »Ispunila nam se želja!«</p><p class="stih2">Nek’ ne reknu: »Progutali smo ga!«</p><p class="stih1"> <span class="brojRetka" id="26">26</span>Nek’ se postide i posrame svi zajedno</p><p class="stih2">koji se nesreći mojoj raduju!</p><p class="stih2">Nek’ se odjenu stidom i sramotom</p><p class="stih2">oni koji se podižu na me!</p><p class="noviRedak"> </p><p class="stih1"> <span class="brojRetka" id="27">27</span>Nek’ radosno kliču kojima je pravo moje na srcu</p><p class="stih2">i nek’ svagda govore:</p><p class="stih2">»Velik je Jahve!</p><p class="stih2">Milo mu je spasenje sluge njegova!«</p><p class="stih1"> <span class="brojRetka" id="28">28</span>A moj će jezik kazivati pravdu tvoju</p><p class="stih2">i hvalu tebi navijeke.</p>