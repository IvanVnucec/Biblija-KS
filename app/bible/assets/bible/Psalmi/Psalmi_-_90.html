<h2>PSALAM 90 (89)</h2><h3>Krhkost čovjekova</h3><p class="stih1"> <span class="brojRetka" id="1">1</span>Molitva.</p><p class="stih2">Mojsija, sluge Božjega.</p><p class="stih1">Jahve, ti nam bijaše okrilje</p><p class="stih2">od koljena do koljena.</p><p class="noviRedak"> </p><p class="stih1"> <span class="brojRetka" id="2">2</span>Prije nego se rodiše bregovi,</p><p class="stih2">prije nego postade kopno i krug zemaljski,</p><p class="stih2">od vijeka do vijeka, Bože, ti jesi!</p><p class="noviRedak"> </p><p class="stih1"> <span class="brojRetka" id="3">3</span>Smrtnike u prah vraćaš</p><p class="stih2">i veliš: »Vratite se, sinovi ljudski!«</p><p class="stih1"> <span class="brojRetka" id="4">4</span>Jer je tisuću godina u očima tvojim</p><p class="stih2">k’o jučerašnji dan koji je minuo</p><p class="stih2">i kao straža noćna.</p><p class="noviRedak"> </p><p class="stih1"> <span class="brojRetka" id="5">5</span>Razgoniš ih k’o jutarnji san,</p><p class="stih2">kao trava su što se zeleni:</p><p class="stih1"> <span class="brojRetka" id="6">6</span>jutrom cvate i sva se zeleni,</p><p class="stih2">a uvečer – već se suši i vene.</p><p class="noviRedak"> </p><p class="stih1"> <span class="brojRetka" id="7">7</span>Zaista, izjeda nas tvoja srdžba</p><p class="stih2">i zbunjuje ljutina tvoja.</p><p class="stih1"> <span class="brojRetka" id="8">8</span>Naše si grijehe stavio pred svoje oči,</p><p class="stih2">naše potajne grijehe na svjetlost lica svojega.</p><p class="noviRedak"> </p><p class="stih1"> <span class="brojRetka" id="9">9</span>Jer svi naši dani prođoše u gnjevu tvojemu,</p><p class="stih2">kao uzdah dovršismo godine svoje.</p><p class="stih1"> <span class="brojRetka" id="10">10</span>Zbroj naše dobi sedamdeset je godina,</p><p class="stih2">ako smo snažni, i osamdeset;</p><p class="stih2">a većina od njih muka je i ništavost:</p><p class="stih2">jer prolaze brzo i mi letimo odavle.</p><p class="noviRedak"> </p><p class="stih1"> <span class="brojRetka" id="11">11</span>Tko će mjeriti žestinu gnjeva tvojega,</p><p class="stih2">tko proniknuti srdžbu tvoju?</p><p class="noviRedak"> </p><p class="stih1"> <span class="brojRetka" id="12">12</span>Nauči nas dane naše brojiti,</p><p class="stih2">da steknemo mudro srce.</p><p class="stih1"> <span class="brojRetka" id="13">13</span>Vrati se k nama, Jahve! Ta dokle ćeš?</p><p class="stih2">Milostiv budi slugama svojim!</p><p class="noviRedak"> </p><p class="stih1"> <span class="brojRetka" id="14">14</span>Jutrom nas nasiti smilovanjem svojim,</p><p class="stih2">da kličemo i da se veselimo u sve dane!</p><p class="stih1"> <span class="brojRetka" id="15">15</span>Obraduj nas za dane kad si nas šibao,</p><p class="stih2">za ljeta kad smo stradali!</p><p class="noviRedak"> </p><p class="stih1"> <span class="brojRetka" id="16">16</span>Neka se na slugama tvojim pokaže djelo tvoje</p><p class="stih2">i tvoja slava na djeci njihovoj!</p><p class="stih1"> <span class="brojRetka" id="17">17</span>Dobrota Jahve, Boga našega, nek’ bude nad nama!</p><p class="stih2">Daj da nam uspije djelo naših ruku,</p><p class="stih2">djelo ruku naših nek’ uspije.</p>