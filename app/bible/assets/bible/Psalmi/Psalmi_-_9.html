<h2>PSALAM 9</h2><h3>Bog ponizuje bezbožne a spašava ponizne</h3><p class="stih1"> <span class="brojRetka" id="1">1</span>Zborovođi. Po napjevu »Umri za sina«.</p><p class="stih2">Psalam. Davidov.</p><p class="stih1"> <span class="brojRetka" id="2">2</span>Slavim te, Jahve, svim srcem svojim,</p><p class="stih2">ispovijedam sva čudesna djela tvoja.</p><p class="stih1"> <span class="brojRetka" id="3">3</span>Radujem se i kličem tebi,</p><p class="stih2">pjevam imenu tvome, Svevišnji!</p><p class="stih1"> <span class="brojRetka" id="4">4</span>Dušmani moji natrag krenuše,</p><p class="stih2">padoše i pred licem tvojim pogiboše.</p><p class="stih1"> <span class="brojRetka" id="5">5</span>Jer ti se zauze za moje pravo i parbu moju,</p><p class="stih2">ti sjede na prijesto – sudac pravedan:</p><p class="stih1"> <span class="brojRetka" id="6">6</span>ti pokara pogane, pogubi bezbošca,</p><p class="stih2">ime im izbrisa dovijeka.</p><p class="stih1"> <span class="brojRetka" id="7">7</span>Dušmani klonuše, smrvljeni zauvijek,</p><p class="stih2">ti im gradove razori – nesta im spomena.</p><p class="stih1"> <span class="brojRetka" id="8">8</span>Ali Jahve dovijeka stoluje,</p><p class="stih2">postavi prijesto svoj da sudi:</p><p class="stih1"> <span class="brojRetka" id="9">9</span>sam po pravdi sudi krug zemaljski,</p><p class="stih2">izreče pucima osudu pravednu.</p><p class="stih1"> <span class="brojRetka" id="10">10</span>Jahve je tvrđava tlačenom,</p><p class="stih2">tvrđava spasa u danima tjeskobe.</p><p class="stih1"> <span class="brojRetka" id="11">11</span>Nek’ se uzdaju u te koji znaju ime tvoje,</p><p class="stih2">jer ne ostavljaš onih što ljube tebe, o Jahve.</p><p class="stih1"> <span class="brojRetka" id="12">12</span>Pjevajte Jahvi koji prebiva na Sionu,</p><p class="stih2">razglašujte među pucima djela njegova,</p><p class="stih1"> <span class="brojRetka" id="13">13</span>jer ih se spomenu kao osvetnik krvi</p><p class="stih2">i siromaškog jauka ne zaboravi.</p><p class="stih1"> <span class="brojRetka" id="14">14</span>Smiluj mi se, Jahve:</p><p class="stih2">pogledaj nevolju u koju me vrgoše neprijatelji moji,</p><p class="stih2">od vrata smrti izbavi me</p><p class="stih1"> <span class="brojRetka" id="15">15</span>da naviještam sve hvale tvoje na vratima kćeri Sionske,</p><p class="stih2">da radostan kličem zbog spasenja tvoga.</p><p class="stih1"> <span class="brojRetka" id="16">16</span>Pogani padoše u jamu koju sami iskopaše,</p><p class="stih2">zamka koju potajno staviše uhvati nogu njihovu.</p><p class="stih1"> <span class="brojRetka" id="17">17</span>Jahve se iskaza i sud održa;</p><p class="stih2">grešnik se spleo u djela svoja.</p><p class="stih1"> <span class="brojRetka" id="18">18</span>Nek’ grešnici odu u podzemlje,</p><p class="stih2">svi pogani što zaboraviše Boga.</p><p class="stih1"> <span class="brojRetka" id="19">19</span>Jer siromah neće pasti u zaborav zauvijek,</p><p class="stih2">ufanje ubogih neće biti zaludu dovijeka.</p><p class="stih1"> <span class="brojRetka" id="20">20</span>Ustani, Jahve, da se ne osili čovjek,</p><p class="stih2">nek’ pogani budu osuđeni pred tobom!</p><p class="stih1"> <span class="brojRetka" id="21">21</span>Strah im, o Jahve, utjeraj,</p><p class="stih2">nek’ spoznaju pogani da su smrtnici!</p><h2>PSALAM 10 (9)</h2><p class="noviRedak"> </p>