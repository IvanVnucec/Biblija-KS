<h2>PSALAM 83 (82)</h2><h3>Protiv neprijatelja Izraelovih</h3><p class="stih1"> <span class="brojRetka" id="1">1</span>Pjesma. Psalam.</p><p class="stih2">Asafov.</p><p class="stih1"> <span class="brojRetka" id="2">2</span>Ne šuti, Jahve,</p><p class="stih2">ne budi nijem i nemoj mirovati, Bože!</p><p class="stih1"> <span class="brojRetka" id="3">3</span>Jer evo: dušmani tvoji buče,</p><p class="stih2">i mrzitelji tvoji glave podižu.</p><p class="noviRedak"> </p><p class="stih1"> <span class="brojRetka" id="4">4</span>Protiv naroda se tvoga ròtē</p><p class="stih2">i svjetuju se protiv štićenika tvojih.</p><p class="stih1"> <span class="brojRetka" id="5">5</span>Govore: »Dođite, zatrimo ih da ne budu narod,</p><p class="stih2">nek’ se ime Izrael više ne spominje!«</p><p class="noviRedak"> </p><p class="stih1"> <span class="brojRetka" id="6">6</span>Zaista, jednodušno se svjetuju</p><p class="stih2">i protiv tebe savez sklopiše:</p><p class="stih1"> <span class="brojRetka" id="7">7</span>šatori edomski i Jišmaelci,</p><p class="stih2">Moapci i Hagrijci,</p><p class="stih1"> <span class="brojRetka" id="8">8</span>Gebal i Amon i Amalek,</p><p class="stih2">Filisteja sa stanovnicima Tira.</p><p class="stih1"> <span class="brojRetka" id="9">9</span>I Asirci se s njima udružiše,</p><p class="stih2">pružiše ruke potomcima Lotovim.</p><p class="noviRedak"> </p><p class="stih1"> <span class="brojRetka" id="10">10</span>Učini njima k’o Midjancima,</p><p class="stih2">k’o Siseri i Jabinu na potoku Kišonu:</p><p class="stih1"> <span class="brojRetka" id="11">11</span>koji padoše blizu En-Dora</p><p class="stih2">i postaše gnojivo njivi.</p><p class="stih1"> <span class="brojRetka" id="12">12</span>K’o Oreb i Zeb neka budu knezovi njihovi,</p><p class="stih2">kao Zebah i Salmuna nek’ budu sve vođe njihove</p><p class="stih1"> <span class="brojRetka" id="13">13</span>koji jednodušno vikahu:</p><p class="stih2">»Osvojimo krajeve Božje!«</p><p class="stih1"> <span class="brojRetka" id="14">14</span>Daj, o Bože, da budu kao kovitlac,</p><p class="stih2">kao pljeva koju nosi vjetar.</p><p class="noviRedak"> </p><p class="stih1"> <span class="brojRetka" id="15">15</span>Kao što oganj proždire šumu,</p><p class="stih2">kao što plamen sažiže bregove,</p><p class="stih1"> <span class="brojRetka" id="16">16</span>tako ih goni olujom svojom,</p><p class="stih2">prestravi ih svojom žestinom!</p><p class="stih1"> <span class="brojRetka" id="17">17</span>Pokrij im lice sramotom,</p><p class="stih2">da traže tvoje ime, Jahve!</p><p class="stih1"> <span class="brojRetka" id="18">18</span>Neka se stide i plaše navijek,</p><p class="stih2">neka se posrame i neka izginu!</p><p class="stih1"> <span class="brojRetka" id="19">19</span>Nek’ znaju: ti si komu je ime Jahve,</p><p class="stih2">jedini Višnji nada svom zemljom.</p>