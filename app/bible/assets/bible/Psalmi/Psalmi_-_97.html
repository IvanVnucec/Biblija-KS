<h2>PSALAM 97 (96)</h2><h3>Jahve – slavni Kralj</h3><p class="stih1"> <span class="brojRetka" id="1">1</span>Jahve kraljuje: neka kliče zemlja,</p><p class="stih2">nek’ se vesele otoci mnogi!</p><p class="stih1"> <span class="brojRetka" id="2">2</span>Oblak i tama ovijaju njega,</p><p class="stih2">pravda i pravo temelji su prijestolja njegova.</p><p class="noviRedak"> </p><p class="stih1"> <span class="brojRetka" id="3">3</span>Oganj ide pred njim</p><p class="stih2">i sažiže okolo dušmane njegove.</p><p class="stih1"> <span class="brojRetka" id="4">4</span>Munje mu svijet osvjetljuju;</p><p class="stih2">zemlja to vidi i strepi.</p><p class="noviRedak"> </p><p class="stih1"> <span class="brojRetka" id="5">5</span>Brda se tope pred Jahvom k’o vosak,</p><p class="stih2">pred vladarom zemlje sve.</p><p class="stih1"> <span class="brojRetka" id="6">6</span>Nebesa navješćuju pravednost njegovu,</p><p class="stih2">svi narodi gledaju mu slavu.</p><p class="noviRedak"> </p><p class="stih1"> <span class="brojRetka" id="7">7</span>Nek’ se postide svi što likove štuju</p><p class="stih2">i koji se hvale kumirima.</p><p class="stih2">Poklonite mu se, svi bozi!</p><p class="noviRedak"> </p><p class="stih1"> <span class="brojRetka" id="8">8</span>Sion radostan sluša,</p><p class="stih2">gradovi Judini kliču</p><p class="stih2">zbog tvojih sudova, o Jahve!</p><p class="stih1"> <span class="brojRetka" id="9">9</span>Jer ti si, o Jahve, Svevišnji – nad svom zemljom,</p><p class="stih2">visoko, visoko nad bozima svima.</p><p class="noviRedak"> </p><p class="stih1"> <span class="brojRetka" id="10">10</span>Jahve ljubi one koji mrze na zlo,</p><p class="stih2">on čuva duše pobožnika svojih,</p><p class="stih2">izbavlja ih iz ruku opakih.</p><p class="noviRedak"> </p><p class="stih1"> <span class="brojRetka" id="11">11</span>Svjetlost sviće pravedniku</p><p class="stih2">i radost čestitima u srcu.</p><p class="stih1"> <span class="brojRetka" id="12">12</span>Radujte se, pravednici, u Jahvi,</p><p class="stih2">slavite sveto ime njegovo!</p>