<h2>PSALAM 57 (56)</h2><h3>»Usred lavova«</h3><p class="stih1"> <span class="brojRetka" id="1">1</span>Zborovođi. Po napjevu »Ne pogubi!«</p><p class="stih2">Davidov. Miktam. Kad je ispred Šaula pobjegao u pećinu.</p><p class="noviRedak"> </p><p class="stih1"> <span class="brojRetka" id="2">2</span>Smiluj mi se, Bože, o smiluj se meni</p><p class="stih2">jer mi se duša utječe tebi!</p><p class="stih1">U sjenu tvojih krila zaklanjam se</p><p class="stih2">dok pogibao ne mine.</p><p class="noviRedak"> </p><p class="stih1"> <span class="brojRetka" id="3">3</span>Vapijem Bogu višnjemu,</p><p class="stih2">Bogu koji mi čini dobro.</p><p class="stih1"> <span class="brojRetka" id="4">4</span>Nek’ pošalje s nebesa i spasi me,</p><p class="stih2">nek’ postidi one što me progone:</p><p class="stih2">neka Bog pošalje dobrotu svoju i vjernost!</p><p class="noviRedak"> </p><p class="stih1"> <span class="brojRetka" id="5">5</span>Ležim usred lavova</p><p class="stih2">koji proždiru ljudske sinove.</p><p class="stih2">Zubi su im koplja i strijele,</p><p class="stih2">a jezik im mač je naoštren.</p><p class="noviRedak"> </p><p class="stih1"> <span class="brojRetka" id="6">6</span>Uzvisi se, Bože, nad nebesa,</p><p class="stih2">slava tvoja nek’ je nad svom zemljom!</p><p class="stih1"> <span class="brojRetka" id="7">7</span>Mrežu namjestiše stopama mojim,</p><p class="stih2">stisnuše dušu moju;</p><p class="stih2">iskopaše preda mnom jamu:</p><p class="stih2">sami nek’ u nju padnu!</p><p class="noviRedak"> </p><p class="stih1"> <span class="brojRetka" id="8">8</span>Postojano je srce moje, Bože,</p><p class="stih2">postojano je srce moje;</p><p class="stih2">pjevat ću i svirati.</p><p class="noviRedak"> </p><p class="stih1"> <span class="brojRetka" id="9">9</span>Probudi se, dušo moja!</p><p class="stih2">Probudi se, harfo i citaro!</p><p class="stih2">Probudit ću zoru jutarnju.</p><p class="noviRedak"> </p><p class="stih1"> <span class="brojRetka" id="10">10</span>Hvalit ću te, Gospode, među narodima,</p><p class="stih2">među pucima pjevat ću tebi:</p><p class="stih1"> <span class="brojRetka" id="11">11</span>jer do neba je dobrota tvoja,</p><p class="stih2">do oblaka vjernost tvoja.</p><p class="stih1"> <span class="brojRetka" id="12">12</span>Uzvisi se, Bože, nad nebesa,</p><p class="stih2">slava tvoja nek’ je nad svom zemljom!</p>