<h2>PSALAM 69 (68)</h2><h3>Tužaljka patnika</h3><p class="stih1"> <span class="brojRetka" id="1">1</span>Zborovođi. Po napjevu »Ljiljani«.</p><p class="stih2">Davidov.</p><p class="stih1"> <span class="brojRetka" id="2">2</span>Spasi me, Bože:</p><p class="stih2">vode mi dođoše do grla!</p><p class="noviRedak"> </p><p class="stih1"> <span class="brojRetka" id="3">3</span>U duboko blato zapadoh</p><p class="stih2">i nemam kamo nogu staviti;</p><p class="stih2">u duboku tonem vodu,</p><p class="stih2">pokrivaju me valovi.</p><p class="noviRedak"> </p><p class="stih1"> <span class="brojRetka" id="4">4</span>Iznemogoh od vikanja,</p><p class="stih2">grlo mi je promuklo,</p><p class="stih2">oči mi klonuše Boga mog čekajuć’.</p><p class="noviRedak"> </p><p class="stih1"> <span class="brojRetka" id="5">5</span>Brojniji su od vlasi na glavi mojoj</p><p class="stih2">oni koji me mrze nizašto.</p><p class="stih2">Tvrđi su od kostiju mojih</p><p class="stih2">oni što mi se nepravedno protive:</p><p class="stih2">zar mogu vratiti što nisam oteo?</p><p class="noviRedak"> </p><p class="stih1"> <span class="brojRetka" id="6">6</span>Bože, ti znadeš bezumnost moju,</p><p class="stih2">moji ti grijesi nisu sakriti.</p><p class="noviRedak"> </p><p class="stih1"> <span class="brojRetka" id="7">7</span>Nek’ se ne postide zbog mene koji se u te uzdaju,</p><p class="stih2">Gospode, Jahve nad vojskama!</p><p class="stih2">Neka se ne posrame zbog mene</p><p class="stih2">koji traže tebe, Bože Izraelov!</p><p class="noviRedak"> </p><p class="stih1"> <span class="brojRetka" id="8">8</span>Jer zbog tebe podnesoh pogrdu,</p><p class="stih2">i stid mi pokri lice.</p><p class="stih1"> <span class="brojRetka" id="9">9</span>Tuđinac postadoh braći</p><p class="stih2">i stranac djeci majke svoje.</p><p class="stih1"> <span class="brojRetka" id="10">10</span>Jer me izjela revnost za dom tvoj</p><p class="stih2">i poruge onih koji se rugaju tebi padoše na me.</p><p class="noviRedak"> </p><p class="stih1"> <span class="brojRetka" id="11">11</span>Dušu sam postom mučio,</p><p class="stih2">okrenulo mi se u ruglo.</p><p class="stih1"> <span class="brojRetka" id="12">12</span>Uzeh kostrijet za haljinu,</p><p class="stih2">i postah im igračka.</p><p class="stih1"> <span class="brojRetka" id="13">13</span>Koji sjede na vratima protiv mene govore,</p><p class="stih2">vinopije mi rugalice poju.</p><p class="noviRedak"> </p><p class="stih1"> <span class="brojRetka" id="14">14</span>No tebi se molim, Jahve,</p><p class="stih2">u vrijeme milosti, Bože;</p><p class="stih2">po velikoj dobroti svojoj ti me usliši</p><p class="stih2">po svojoj vjernoj pomoći!</p><p class="noviRedak"> </p><p class="stih1"> <span class="brojRetka" id="15">15</span>Izvuci me iz blata da ne potonem,</p><p class="stih2">od onih koji me mrze izbavi me –</p><p class="stih2">iz voda dubokih.</p><p class="stih1"> <span class="brojRetka" id="16">16</span>Nek’ me ne pokriju valovi,</p><p class="stih2">nek’ me ne proguta dubina,</p><p class="stih2">nek’ bezdan ne zatvori usta nada mnom!</p><p class="noviRedak"> </p><p class="stih1"> <span class="brojRetka" id="17">17</span>Usliši me, Jahve, jer je dobrostiva milost tvoja,</p><p class="stih2">po velikom milosrđu pogledaj na me!</p><p class="stih1"> <span class="brojRetka" id="18">18</span>Ne sakrivaj lica pred slugom svojim;</p><p class="stih2">jer sam u stisci, usliši me brzo!</p><p class="stih1"> <span class="brojRetka" id="19">19</span>Približi se duši mojoj i spasi je;</p><p class="stih2">zbog dušmana mojih oslobodi me!</p><p class="noviRedak"> </p><p class="stih1"> <span class="brojRetka" id="20">20</span>Ti mi znadeš porugu, stid i sramotu,</p><p class="stih2">pred tvojim su očima svi koji me muče.</p><p class="stih1"> <span class="brojRetka" id="21">21</span>Ruganje mi slomilo srce i klonuh;čekao sam da se tko sažali nada mnom, ali ga ne bi;</p><p class="stih2">i da me tko utješi, ali ga ne nađoh.</p><p class="noviRedak"> </p><p class="stih1"> <span class="brojRetka" id="22">22</span>U jelo mi žuči umiješaše,</p><p class="stih2">u mojoj me žeđi octom napojiše.</p><p class="stih1"> <span class="brojRetka" id="23">23</span>Nek’ im stol bude zamka,</p><p class="stih2">a žrtvene gozbe stupica!</p><p class="stih1"> <span class="brojRetka" id="24">24</span>Nek’ im potamne oči da ne vide,</p><p class="stih2">nek’ im bokovi zasvagda oslabe!</p><p class="noviRedak"> </p><p class="stih1"> <span class="brojRetka" id="25">25</span>Izlij na njih ljutinu,</p><p class="stih2">žar tvoga gnjeva nek’ ih zahvati!</p><p class="stih1"> <span class="brojRetka" id="26">26</span>Njihova kuća nek’ opusti,</p><p class="stih2">u njihovu šatoru nek’ nitko ne stanuje!</p><p class="stih1"> <span class="brojRetka" id="27">27</span>Jer su progonili koga ti pokara,</p><p class="stih2">bol povećaše onomu koga ti rani.</p><p class="noviRedak"> </p><p class="stih1"> <span class="brojRetka" id="28">28</span>Na njihovu krivnju krivnju još dodaj,</p><p class="stih2">ne opravdali se pred tobom!</p><p class="stih1"> <span class="brojRetka" id="29">29</span>Nek’ budu izbrisani iz knjige živih,</p><p class="stih2">među pravednike neka se ne broje!</p><p class="noviRedak"> </p><p class="stih1"> <span class="brojRetka" id="30">30</span>A ja sam jadnik i bolnik –</p><p class="stih2">nek’ me štiti tvoja pomoć, o Bože!</p><p class="stih1"> <span class="brojRetka" id="31">31</span>Božje ću ime hvaliti popijevkom,</p><p class="stih2">hvalit ću ga zahvalnicom.</p><p class="stih1"> <span class="brojRetka" id="32">32</span>Bit će to milije Jahvi no bik žrtveni,</p><p class="stih2">milije nego junac s papcima i rozima.</p><p class="noviRedak"> </p><p class="stih1"> <span class="brojRetka" id="33">33</span>Gledajte, ubogi, i radujte se,</p><p class="stih2">nek’ vam oživi srce, svima koji Boga tražite.</p><p class="stih1"> <span class="brojRetka" id="34">34</span>Jer siromahe Jahve čuje,</p><p class="stih2">on ne prezire sužanja svojih.</p><p class="stih1"> <span class="brojRetka" id="35">35</span>Neka ga hvale nebesa i zemlja,</p><p class="stih2">mora i sve što se u njima miče.</p><p class="noviRedak"> </p><p class="stih1"> <span class="brojRetka" id="36">36</span>Jer Bog će spasiti Sion</p><p class="stih2">– on će sagradit’ gradove Judine –</p><p class="stih2">tu će oni stanovat’, imati baštinu.</p><p class="stih1"> <span class="brojRetka" id="37">37</span>Baštinit će ga potomci slugu njegovih;</p><p class="stih2">prebivat će u njemu oni što ljube ime Božje.</p>