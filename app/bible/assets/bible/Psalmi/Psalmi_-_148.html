<h2>PSALAM 148</h2><h3>Nebo i zemlja hvale Jahvu</h3><p class="stih1"> <span class="brojRetka" id="1">1</span>Aleluja!</p><p class="stih2">Hvalite Jahvu s nebesa,</p><p class="stih2">hvalite ga u visinama!</p><p class="stih1"> <span class="brojRetka" id="2">2</span>Hvalite ga, svi anđeli njegovi,</p><p class="stih2">hvalite ga, sve vojske njegove!</p><p class="noviRedak"> </p><p class="stih1"> <span class="brojRetka" id="3">3</span>Hvalite ga, sunce i mjeseče,</p><p class="stih2">hvalite ga, sve zvijezde svjetlosne!</p><p class="stih1"> <span class="brojRetka" id="4">4</span>Hvalite ga, nebesa nebeska,</p><p class="stih2">i vode nad svodom nebeskim!</p><p class="noviRedak"> </p><p class="stih1"> <span class="brojRetka" id="5">5</span>Neka hvale ime Jahvino</p><p class="stih2">jer on zapovjedi i postadoše.</p><p class="stih1"> <span class="brojRetka" id="6">6</span>Postavi ih zauvijek i dovijeka</p><p class="stih2">po zakonu koji neće proći.</p><p class="noviRedak"> </p><p class="stih1"> <span class="brojRetka" id="7">7</span>Hvalite Jahvu sa zemlje,</p><p class="stih2">nemani morske i svi bezdani!</p><p class="stih1"> <span class="brojRetka" id="8">8</span>Ognju i grade, sniježe i maglo,</p><p class="stih2">olujni vjetre, što riječ njegovu izvršavaš!</p><p class="noviRedak"> </p><p class="stih1"> <span class="brojRetka" id="9">9</span>Gore i svi brežuljci,</p><p class="stih2">plodonosna stabla i svi cedrovi!</p><p class="stih1"> <span class="brojRetka" id="10">10</span>Zvijeri i sve životinje,</p><p class="stih2">gmizavci i ptice krilate!</p><p class="noviRedak"> </p><p class="stih1"> <span class="brojRetka" id="11">11</span>Zemaljski kraljevi i svi narodi,</p><p class="stih2">knezovi i suci zemaljski!</p><p class="stih1"> <span class="brojRetka" id="12">12</span>Mladići i djevojke,</p><p class="stih2">starci s djecom zajedno:</p><p class="noviRedak"> </p><p class="stih1"> <span class="brojRetka" id="13">13</span>nek’ svi hvale ime Jahvino,</p><p class="stih2">jer jedino je njegovo ime uzvišeno!</p><p class="stih2">Njegovo veličanstvo zemlju i nebo nadvisuje,</p><p class="stih1"> <span class="brojRetka" id="14">14</span>on podiže snagu svom narodu,</p><p class="stih2">on proslavlja svete svoje,</p><p class="stih2">sinove Izraelove – narod njemu blizak. Aleluja!</p>