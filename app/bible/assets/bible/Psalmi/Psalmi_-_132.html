<h2>PSALAM 132 (131)</h2><h3>Za godišnjicu prijenosa Kovčega saveza</h3><p class="stih1"> <span class="brojRetka" id="1">1</span>Hodočasnička pjesma.</p><p class="stih1"> <span class="brojRetka" id="2">2</span>Spomeni se, o Jahve, Davida</p><p class="stih2">i sve revnosti njegove:</p><p class="stih1">kako se Jahvi zakleo,</p><p class="stih2">zavjetovao Snazi Jakovljevoj:</p><p class="noviRedak"> </p><p class="stih1"> <span class="brojRetka" id="3">3</span>»Neću ući u šator doma svog</p><p class="stih2">nit’ uzaći na ležaj svoje postelje,</p><p class="stih1"> <span class="brojRetka" id="4">4</span>neću pustit’ snu na oči</p><p class="stih2">nit’ počinka dati vjeđama,</p><p class="stih1"> <span class="brojRetka" id="5">5</span>dok Jahvi mjesto ne nađem,</p><p class="stih2">boravište Snazi Jakovljevoj.«</p><p class="noviRedak"> </p><p class="stih1"> <span class="brojRetka" id="6">6</span>Eto, čusmo za nj u Efrati,</p><p class="stih2">nađosmo ga u poljima jaarskim.</p><p class="stih1"> <span class="brojRetka" id="7">7</span>Uđimo u stan njegov,</p><p class="stih2">pred noge mu padnimo!</p><p class="noviRedak"> </p><p class="stih1"> <span class="brojRetka" id="8">8</span>»Ustani, o Jahve, pođi k svom počivalištu,</p><p class="stih2">ti i Kovčeg sile tvoje!</p><p class="stih1"> <span class="brojRetka" id="9">9</span>Svećenici tvoji nek’ se obuku u pravednost,</p><p class="stih2">pobožnici tvoji nek’ radosno kliču!</p><p class="stih1"> <span class="brojRetka" id="10">10</span>Poradi Davida, sluge svojega,</p><p class="stih2">ne odvrati lica od svog pomazanika!«</p><p class="noviRedak"> </p><p class="stih1"> <span class="brojRetka" id="11">11</span>Jahve se zakle Davidu</p><p class="stih2">zakletvom tvrdom od koje neće odustati:</p><p class="stih1">»Potomka tvoje utrobe</p><p class="stih2">posadit ću na prijestolje tvoje.</p><p class="noviRedak"> </p><p class="stih1"> <span class="brojRetka" id="12">12</span>Budu li ti sinovi savez moj čuvali</p><p class="stih2">i naredbe kojima ih učim,</p><p class="stih2">i sinovi će njini dovijeka</p><p class="stih2">sjedit’ na tvom prijestolju.«</p><p class="noviRedak"> </p><p class="stih1"> <span class="brojRetka" id="13">13</span>Jer Jahve odabra Sion,</p><p class="stih2">njega zaželje sebi za sjedište.</p><p class="stih1"> <span class="brojRetka" id="14">14</span>»Ovo mi je počivalište vječno,</p><p class="stih2">boravit ću ovdje jer tako poželjeh.</p><p class="noviRedak"> </p><p class="stih1"> <span class="brojRetka" id="15">15</span>Žitak ću njegov blagosloviti,</p><p class="stih2">siromahe nahraniti kruhom.</p><p class="stih1"> <span class="brojRetka" id="16">16</span>Svećenike njegove u spas ću odjenuti,</p><p class="stih2">sveti će njegovi kliktati radosno.</p><p class="noviRedak"> </p><p class="stih1"> <span class="brojRetka" id="17">17</span>Učinit ću da ondje za Davida rog izraste,</p><p class="stih2">pripravit ću svjetiljku za svog pomazanika.</p><p class="stih1"> <span class="brojRetka" id="18">18</span>U sram ću mu obući dušmane,</p><p class="stih2">a na njemu će blistat’ vijenac moj.«</p>