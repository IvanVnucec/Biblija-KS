<h2>PSALAM 84 (83)</h2><h3>Hodočasnička pjesma</h3><p class="stih1"> <span class="brojRetka" id="1">1</span>Zborovođi. Po napjevu »Tijesci«.</p><p class="stih2">Sinova Korahovih.</p><p class="stih1"> <span class="brojRetka" id="2">2</span>Kako su mili stanovi tvoji,</p><p class="stih2">Jahve nad vojskama!</p><p class="stih1"> <span class="brojRetka" id="3">3</span>Duša mi gine i čezne</p><p class="stih2">za dvorima Jahvinim.</p><p class="stih1">Srce moje i moje tijelo</p><p class="stih2">kliču Bogu živomu.</p><p class="noviRedak"> </p><p class="stih1"> <span class="brojRetka" id="4">4</span>I vrabac sebi log nalazi,</p><p class="stih2">i lastavica gnjezdašce</p><p class="stih2">gdje će položiti mlade svoje:</p><p class="stih2">a ja žrtvenike tvoje, Jahve nad vojskama,</p><p class="stih2">Kralju moj i Bože moj!</p><p class="noviRedak"> </p><p class="stih1"> <span class="brojRetka" id="5">5</span>Blaženi koji prebivaju u domu tvome</p><p class="stih2">slaveć’ te bez prestanka!</p><p class="stih1"> <span class="brojRetka" id="6">6</span>Blažen komu je pomoć u tebi</p><p class="stih2">dok se sprema na svete putove!</p><p class="noviRedak"> </p><p class="stih1"> <span class="brojRetka" id="7">7</span>Prolaze li suhom dolinom,</p><p class="stih2">u izvor je vode promeću</p><p class="stih2">i prva je kiša u blagoslov odijeva.</p><p class="stih1"> <span class="brojRetka" id="8">8</span>Snaga im raste od časa do časa:</p><p class="stih2">dok ne ugledaju Boga na Sionu.</p><p class="noviRedak"> </p><p class="stih1"> <span class="brojRetka" id="9">9</span>Jahve, Bože nad vojskama, čuj molitvu moju,</p><p class="stih2">poslušaj, Bože Jakovljev!</p><p class="stih1"> <span class="brojRetka" id="10">10</span>Pogledaj, štite naš, Bože,</p><p class="stih2">pogledaj lice pomazanika svoga!</p><p class="noviRedak"> </p><p class="stih1"> <span class="brojRetka" id="11">11</span>Zaista, jedan je dan u dvorima tvojim</p><p class="stih2">bolji od tisuću drugih.</p><p class="stih2">Volim biti na pragu doma Boga svoga</p><p class="stih2">nego boraviti u šatorima grešnika.</p><p class="noviRedak"> </p><p class="stih1"> <span class="brojRetka" id="12">12</span>Jahve, Bog, sunce je i štit:</p><p class="stih2">on daje milost i slavu.</p><p class="stih2">Ne uskraćuje Jahve dobara onima</p><p class="stih2">koji idu u nedužnosti.</p><p class="noviRedak"> </p><p class="stih1"> <span class="brojRetka" id="13">13</span>Jahve nad vojskama,</p><p class="stih2">blago onom tko se u te uzda.</p>