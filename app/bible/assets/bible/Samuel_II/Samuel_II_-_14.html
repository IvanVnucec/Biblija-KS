<p class="pocetakParagrafa"> <span class="brojRetka" id="1">1</span>A Joab, sin Sarvijin, opazi da se kraljevo srce okreće k Abšalomu.  <span class="brojRetka" id="2">2</span>Zato Joab pošalje u Tekou po jednu pametnu ženu i reče joj: »Učini se kao da si u žalosti za mrtvim, obuci žalobne haljine, nemoj se mazati uljem, nego budi kao žena koja je već dugo vremena u žalosti za mrtvim.  <span class="brojRetka" id="3">3</span>Otići ćeš kralju i govorit ćeš mu ovako.« I Joab je nauči što će govoriti.</p><p class="pocetakParagrafa"> <span class="brojRetka" id="4">4</span>Žena iz Tekoe ode kralju, pade ničice na zemlju i pokloni se, zatim reče: »Pomozi, kralju!«  <span class="brojRetka" id="5">5</span>Kralj je upita: »Što ti je?« A ona odgovori: »Ah, ja sam udovica. Muž mi je umro,  <span class="brojRetka" id="6">6</span>a tvoja je službenica imala dva sina. Oni se posvadiše u polju, a nije bilo nikoga da ih razdvoji te je jedan od njih udario svoga brata i ubio ga.  <span class="brojRetka" id="7">7</span>I sad se podiže sav rod na tvoju službenicu i reče: ‘Predaj nam toga što je ubio svoga brata: mi ćemo ga pogubiti za život njegova brata koga je ubio, a time ćemo zatrti i baštinika.’ Tako hoće da ugase žeravicu koja mi je ostala, da ne ostave mome mužu ni imena ni potomstva na zemlji.«  <span class="brojRetka" id="8">8</span>A kralj reče ženi: »Idi svojoj kući, ja ću odrediti što treba za te.«  <span class="brojRetka" id="9">9</span>A žena iz Tekoe reče kralju: »Gospodaru kralju! Neka na me i na moj očinski dom padne krivica; kralj i njegovo prijestolje nedužni su u tome!«  <span class="brojRetka" id="10">10</span>A kralj nastavi: »Onoga koji ti se zaprijetio dovedi k meni! Taj te neće više dirnuti!«  <span class="brojRetka" id="11">11</span>A ona reče: »Neka se kralj udostoji spomenuti ime Jahve, svoga Boga, da krvni osvetnik neće umnožiti zator i da neće pogubiti moga sina!« A on obeća: »Tako mi živog Jahve, nijedna vlas neće pasti s glave tvome sinu!«</p><p class="pocetakParagrafa"> <span class="brojRetka" id="12">12</span>A žena nastavi: »Dopusti da tvoja službenica kaže jednu riječ svome gospodaru kralju.« A on odvrati: »Govori!«  <span class="brojRetka" id="13">13</span>A žena reče: »Dakle, zašto je kralj« – jer se izričući ovakvu presudu sam priznao krivim – »donio protiv naroda Božjega odluku da ne pušta kući onoga koga je prognao?  <span class="brojRetka" id="14">14</span>Mi smo svi osuđeni na smrt, slični smo vodi koja se prolije na zemlju i više se ne može skupiti, i Bog ne podiže mrtvaca: neka, dakle, kralj misli na to da prognanik ne ostane izagnan daleko od njega.</p><p class="pocetakParagrafa"> <span class="brojRetka" id="15">15</span>A razlog zašto sam došla da iznesem pred svoga gospodara kralja ovu stvar bio je taj što su me zaplašili ljudi, pa je mislila tvoja službenica: moram govoriti s kraljem, možda će kralj učiniti ono što mu njegova službenica kaže.  <span class="brojRetka" id="16">16</span>Jer će kralj poslušati svoju službenicu i izbaviti je iz ruku čovjeka koji hoće da me istrijebi zajedno s mojim sinom iz Božje baštine.  <span class="brojRetka" id="17">17</span>Zato je tvoja službenica pomislila: neka mi riječ moga gospodara i kralja bude na umirenje. Jer moj je gospodar i kralj kao Božji anđeo koji sluša dobro i zlo. Jahve, tvoj Bog, neka bude s tobom!«</p><p class="pocetakParagrafa"> <span class="brojRetka" id="18">18</span>Tada progovori kralj i reče ženi: »Nemoj mi sada zatajiti ono što ću te pitati!« A žena odgovori: »Neka govori moj gospodar kralj!«  <span class="brojRetka" id="19">19</span>Tada kralj upita: »Nisu li Joabovi prsti s tobom u svemu tome?« A žena odgovori: »Tako bio živ, gospodaru kralju, zaista se ne može ni desno ni lijevo od svega što je kazao moj gospodar i kralj! Jest, tvoj mi je sluga Joab zapovjedio, on je naučio tvoju službenicu sve ove riječi.  <span class="brojRetka" id="20">20</span>Tvoj je sluga Joab to učinio da bi svemu dao drugo lice, ali je moj gospodar mudar kao Božji anđeo, on zna sve što se zbiva na zemlji.«</p><p class="pocetakParagrafa"> <span class="brojRetka" id="21">21</span>Tada se kralj okrenu Joabu i reče mu: »Dobro, učinit ću to. Idi i dovedi natrag mladića Abšaloma!«  <span class="brojRetka" id="22">22</span>A Joab pade licem na zemlju, pokloni se i zahvali kralju. Zatim reče Joab: »Danas vidi tvoj sluga da je našao milost u tvojim očima, gospodaru kralju, kad je kralj ispunio molbu svoga sluge.«  <span class="brojRetka" id="23">23</span>Potom se diže Joab, ode u Gešur i dovede Abšaloma natrag u Jeruzalem.  <span class="brojRetka" id="24">24</span>Ali kralj reče: »Neka ide u svoju kuću, a meni neka ne dolazi na oči!« I Abšalom se povuče u svoju kuću i ne dođe kralju na oči.</p><p class="noviRedak"> <h4>Pohvale Abšalomu</h4><p class="pocetakParagrafa"> <span class="brojRetka" id="25">25</span>U svemu Izraelu ne bijaše čovjeka tako lijepa kao Abšalom komu bi se mogle izreći tolike pohvale: od pete do glave nije bilo na njemu mane.  <span class="brojRetka" id="26">26</span>A kad bi šišao kosu – a šišao ju je na koncu svake godine, jer mu je bila preteška pa ju je morao šišati – mjerio bi svoju kosu: bila bi teška dvije stotine šekela, po kraljevskoj mjeri.  <span class="brojRetka" id="27">27</span>Abšalomu se rodiše tri sina i jedna kći po imenu Tamara; bila je to vrlo lijepa žena.</p><p class="noviRedak"> <h4>Abšalom dobiva oproštenje</h4><p class="pocetakParagrafa"> <span class="brojRetka" id="28">28</span>Abšalom provede dvije godine u Jeruzalemu a da nije došao kralju na oči.  <span class="brojRetka" id="29">29</span>Tada Abšalom pozva Joaba k sebi da bi ga poslao kralju, ali Joab ne htjede doći k njemu; i posla drugi put po njega, ali on opet ne htjede doći.  <span class="brojRetka" id="30">30</span>Tada Abšalom zapovjedi slugama: »Znate Joabovo polje koje je pokraj mojega i na kojem raste ječam: idite i zapalite ga!« I Abšalomove sluge zapališe ono polje.  <span class="brojRetka" id="31">31</span>Tada se diže Joab, dođe k Abšalomu u kuću i upita ga: »Zašto su tvoje sluge zapalile moje polje?«  <span class="brojRetka" id="32">32</span>A Abšalom odgovori Joabu: »Ja sam poslao k tebi i poručio ti: ‘Dođi ovamo, želio bih te poslati kralju s ovom porukom: Zašto sam se vratio iz Gešura?’ Bolje bi bilo za mene da sam još ondje. Zato sad hoću da dođem kralju na oči, pa ako ima na meni kakva krivica, neka me pogubi!«  <span class="brojRetka" id="33">33</span>Joab ode kralju i javi mu te riječi. Zatim kralj pozva Abšaloma. Dođe on pred kralja, pokloni mu se i pade ničice pred kralja. I kralj poljubi Abšaloma.</p></p></p>