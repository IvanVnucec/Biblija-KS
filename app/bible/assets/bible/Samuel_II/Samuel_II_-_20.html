<h4>Pobuna Šebe</h4><p class="pocetakParagrafa"> <span class="brojRetka" id="1">1</span>Ondje se slučajno našao opak čovjek po imenu Šeba, Bikrijev sin, Benjaminovac. On zatrubi u rog i viknu:</p><p class="stih2">»Mi nemamo udjela na Davidu</p><p class="stih2">ni baštine na Jišajevu sinu!</p><p class="stih2">Svaki svome šatoru, Izraele!«</p><p class="pocetakParagrafa"> <span class="brojRetka" id="2">2</span>Tako svi Izraelci ostaviše Davida i pođoše za Bikrijevim sinom Šebom; a Judejci prionuše uza svoga kralja i otpratiše ga od Jordana do Jeruzalema.</p><p class="pocetakParagrafa"> <span class="brojRetka" id="3">3</span>Kad se David vratio u svoju palaču u Jeruzalem, uze deset inoča koje je bio ostavio da čuvaju palaču i stavi ih da budu čuvane. Brinuo im se za uzdržavanje, ali nije više išao k njima. Tako su one živjele zatvorene do svoje smrti, kao udovice živoga muža.</p><p class="noviRedak"> <h4>Umorstvo Amase</h4><p class="pocetakParagrafa"> <span class="brojRetka" id="4">4</span>Potom kralj zapovjedi Amasi: »Sazovi mi Judejce do tri dana, a i ti da budeš ovdje!«  <span class="brojRetka" id="5">5</span>Amasa ode da sazove Judejce, ali se zadrža preko vremena koje mu bijaše odredio kralj.  <span class="brojRetka" id="6">6</span>Tada David reče Abišaju: »Sad će nam Bikrijev sin Šeba biti opasniji nego Abšalom. Zato uzmi ljude svoga gospodara i pođi za njim u potjeru da se ne domogne tvrdih gradova i ne izmakne nam iz očiju!«  <span class="brojRetka" id="7">7</span>Za Abišajem krenu na put Joab, Kerećani, Pelećani i svi junaci; oni iziđu iz Jeruzalema u potjeru za Bikrijevim sinom Šebom.  <span class="brojRetka" id="8">8</span>Kad su bili kod velikoga kamena što je kod Gibeona, dođe Amasa prema njima. Joab imaše na sebi ratnu haljinu, a preko nje imaše pripasan mač uz bedro, u koricama; ali mu se mač iskliznu i pade.  <span class="brojRetka" id="9">9</span>Joab pozdravi Amasu: »Jesi li mi dobro, brate?« I desnom rukom uhvati za bradu Amasu da ga poljubi.  <span class="brojRetka" id="10">10</span>Amasa se nije obazirao na mač koji bijaše Joabu u ruci, i on ga udari njim u trbuh i prosu mu utrobu na zemlju. Nije morao ponoviti udarac i Amasa umrije. Joab sa svojim bratom Abišajem nastavi potjeru za Bikrijevim sinom Šebom.</p><p class="pocetakParagrafa"> <span class="brojRetka" id="11">11</span>Jedan od Joabovih momaka osta na straži kod Amase i tu je vikao: »Kome je mio Joab i tko je za Davida neka slijedi Joaba!«  <span class="brojRetka" id="12">12</span>A Amasa ležao u krvi nasred puta. Videći onaj čovjek gdje se ustavlja sav narod, odvuče Amasu s puta u polje i baci preko njega kabanicu jer je vidio gdje se zaustavlja svatko tko naiđe blizu njega.  <span class="brojRetka" id="13">13</span>Kad je Amasa bio uklonjen s puta, svi ljudi pođoše za Joabom da gone Bikrijeva sina Šebu.</p><p class="noviRedak"> <h4>Svršetak ustanka</h4><p class="pocetakParagrafa"> <span class="brojRetka" id="14">14</span>Šeba je prošao kroza sva izraelska plemena sve do Abel Bet Maake i svi Bikrani s njim. Skupiše se oni i pođoše za njim.  <span class="brojRetka" id="15">15</span>Joab dođe i opsjede ga u Abel Bet Maaki. Dade nasuti nasip oko grada. Sva vojska koja bijaše s Joabom navali potkopavati zid da ga obori.  <span class="brojRetka" id="16">16</span>Tada se jedna mudra žena uspe na zid i povika iz grada: »Čujte! Čujte! Recite Joabu: ‘Priđi ovamo, da govorim s tobom!’«  <span class="brojRetka" id="17">17</span>Kad je prišao, upita žena: »Jesi li ti Joab?« On odgovori: »Jesam.« A ona će: »Poslušaj riječ sluškinje svoje!« On odgovori: »Slušam.«  <span class="brojRetka" id="18">18</span>Žena nastavi: »Nekoć se govorilo ovako: ‘Treba pitati u Abelu i u Danu  <span class="brojRetka" id="19">19</span>je li svršeno s onim što su utvrdili vjernici u Izraelu.’ Ti bi htio uništiti jedan grad, i to jedan od matičnih gradova u Izraelu. Zašto zatireš baštinu Jahvinu?«</p><p class="pocetakParagrafa"> <span class="brojRetka" id="20">20</span>Joab odgovori ovako: »Daleko, daleko bilo to od mene! Ne želim ni zatirati ni razarati.  <span class="brojRetka" id="21">21</span>Ne radi se o tome, nego je jedan čovjek iz Efrajimove gore, po imenu Šeba, Bikrijev sin, podigao ruku na kralja, na Davida. Predajte samo njega, pa ću otići od grada!« Žena odgovori Joabu: »Dobro. Odmah će ti njegovu glavu baciti preko zida!«  <span class="brojRetka" id="22">22</span>Žena se vrati u grad i progovori svemu narodu kako joj je govorila njezina mudrost. I odsjekoše glavu Bikrijevu sinu Šebi i baciše je Joabu. A on zapovjedi da zatrube u rog te se raziđoše od grada, svaki u svoj kraj. A Joab se vrati kralju u Jeruzalem.</p><p class="noviRedak"> <h4>Visoki službenici Davidovi</h4><p class="pocetakParagrafa"> <span class="brojRetka" id="23">23</span>Joab je bio zapovjednik nad svom vojskom. Jojadin sin Benaja bio je zapovjednik nad Kerećanima i Pelećanima.  <span class="brojRetka" id="24">24</span>Adoram je bio nadglednik nad radovima. Ahiludov sin Jošafat bio je pečatnik.  <span class="brojRetka" id="25">25</span>Seraja je bio državni pisar. Sadok i Ebjatar bijahu svećenici.  <span class="brojRetka" id="26">26</span>Uz to je Jairanin Ira bio zamjenik Davidov.</p></p></p></p>