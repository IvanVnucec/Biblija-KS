<h4>Hušaj sprječava Ahitofelove osnove</h4><p class="pocetakParagrafa"> <span class="brojRetka" id="1">1</span>Nato Ahitofel reče Abšalomu: »Dopusti da izaberem dvanaest tisuća ljudi pa da se dignem i pođem u potjeru za Davidom još noćas.  <span class="brojRetka" id="2">2</span>Navalit ću na njega kad bude umoran i bez snage; plašit ću ga i razbježat će se sav narod koji je s njim. Onda ću ubiti samoga kralja.  <span class="brojRetka" id="3">3</span>A sav ću narod dovesti natrag k tebi, kao što se mlâda vraća svome mužu: ti radiš o glavi samo jednome čovjeku, a sav će narod onda biti miran.«  <span class="brojRetka" id="4">4</span>Svidje se to Abšalomu i svim starješinama Izraelovim.</p><p class="pocetakParagrafa"> <span class="brojRetka" id="5">5</span>Ali Abšalom reče: »Pozovimo još Hušaja Arčanina da čujemo što će nam on kazati!«  <span class="brojRetka" id="6">6</span>Kad je Hušaj došao k Abšalomu, reče mu Abšalom: »Ahitofel je svjetovao ovako. Hoćemo li učiniti kako je on predložio? Ako ne, govori ti!«</p><p class="pocetakParagrafa"> <span class="brojRetka" id="7">7</span>A Hušaj odgovori Abšalomu: »Ovaj put savjet Ahitofelov nije dobar.«  <span class="brojRetka" id="8">8</span>I nastavi Hušaj: »Ti znaš da su tvoj otac i njegovi ljudi junaci i da su ljuti kao medvjedica kojoj su oteli njezine medvjediće. Tvoj je otac ratnik, neće on dopustiti da narod počiva preko noći.  <span class="brojRetka" id="9">9</span>On se sada krije u kakvoj jami ili na kakvu drugom mjestu. Pa ako odmah u početku koji od naših padne, proširit će se glas o porazu u vojsci koja je pristala uz Abšaloma.  <span class="brojRetka" id="10">10</span>Tada će i najhrabriji, u koga je srce kao u lava, izgubiti srčanost. Jer sav Izrael zna da je tvoj otac junak i da su hrabri oni koji ga prate.  <span class="brojRetka" id="11">11</span>Zato ja svjetujem ovo: neka se sav Izrael, od Dana do Beer Šebe, okupi oko tebe, da ga bude kao pijeska na obali morskoj, a ti sam da stupaš u njihovoj sredini.  <span class="brojRetka" id="12">12</span>Tada ćemo navaliti na njega gdje se god bude nalazio, oborit ćemo se na nj kao što rosa pada na zemlju i nećemo ostaviti živa ni njega niti ikojega od njegovih ljudi.  <span class="brojRetka" id="13">13</span>Ako li se povuče u koji grad, sav će izraelski narod donijeti užeta pod onaj grad pa ćemo ga povlačiti do potoka, sve dok više ni kamenčića ne bude od njega.«</p><p class="pocetakParagrafa"> <span class="brojRetka" id="14">14</span>Tada Abšalom i svi Izraelci rekoše: »Bolji je savjet Hušaja Arčanina nego savjet Ahitofelov.« Jer Jahve bijaše odlučio da se spriječi izvrsna Ahitofelova osnova, kako bi navukao nesreću na Abšaloma.</p><p class="pocetakParagrafa"> <span class="brojRetka" id="15">15</span>Potom Hušaj javi svećenicima Sadoku i Ebjataru: »Ahitofel je tako i tako savjetovao Abšaloma i starješine izraelske, a ja sam savjetovao tako i tako.  <span class="brojRetka" id="16">16</span>Zato sad brzo javite to Davidu i poručite mu: ‘Nemoj noćas noćiti na ravnicama pustinje, nego brzo prijeđi na drugu stranu da ne bude uništen kralj i sva vojska koja je s njim.’«</p><p class="noviRedak"> <h4>David dobiva obavijest i prelazi preko Jordana</h4><p class="pocetakParagrafa"> <span class="brojRetka" id="17">17</span>Jonatan i Ahimaas zadržavali se kod Rogelskog izvora; jedna je sluškinja dolazila i donosila im vijesti, a oni su odlazili da to jave kralju Davidu, jer se nisu smjeli odati ulazeći u grad.  <span class="brojRetka" id="18">18</span>Ali ih opazi neki momak te javi Abšalomu. Nato obojica žurno odoše i dođoše u kuću nekoga čovjeka u Bahurimu. U njegovu dvorištu bijaše studenac i oni se spustiše u nj.  <span class="brojRetka" id="19">19</span>A žena uze i razastrije pokrivač preko otvora studencu i posu po njem stučenoga zrnja, tako da se ništa nije moglo opaziti.</p><p class="pocetakParagrafa"> <span class="brojRetka" id="20">20</span>Abšalomove sluge dođoše k toj ženi u kuću i upitaše: »Gdje su Ahimaas i Jonatan?« A žena im odgovori: »Otišli su dalje prema vodi.« Potom su ih još tražili, ali ih ne nađoše pa se vratiše u Jeruzalem.  <span class="brojRetka" id="21">21</span>A kad su oni otišli, ona dvojica iziđoše iz studenca i odoše da donesu vijesti kralju Davidu. I rekoše mu: »Ustajte i prijeđite brže preko vode, jer je tako i tako savjetovao protiv vas Ahitofel.«  <span class="brojRetka" id="22">22</span>Tada se David i sav narod što bijaše s njim diže i prijeđe preko Jordana; u zoru nije više bilo nijednoga koji nije prešao preko Jordana.</p><p class="pocetakParagrafa"> <span class="brojRetka" id="23">23</span>Kad je Ahitofel vidio da se nije izvršio njegov savjet, osamari svoga magarca, krenu na put i ode svojoj kući u svoj grad. Ondje se pobrinu za svoju kuću, zatim se objesi i umrije. Pokopaše ga u grobu njegova oca.</p><p class="noviRedak"> <h4>Abšalom prelazi preko Jordana – David u Mahanajimu</h4><p class="pocetakParagrafa"> <span class="brojRetka" id="24">24</span>David je već bio došao u Mahanajim kad je Abšalom prešao preko Jordana sa svim Izraelcima koji bijahu s njim.  <span class="brojRetka" id="25">25</span>Abšalom bijaše postavio Amasu za zapovjednika nad vojskom namjesto Joaba. A Amasa je bio sin nekoga čovjeka po imenu Jitre, Jišmaelovca, koji je ušao k Abigajili, kćeri Jišajevoj i sestri Sarvije, Joabove majke.  <span class="brojRetka" id="26">26</span>Izrael i Abšalom udariše tabor u zemlji gileadskoj.</p><p class="pocetakParagrafa"> <span class="brojRetka" id="27">27</span>Kad je David došao u Mahanajim, tada Šobi, sin Nahašev iz Rabe Amonske, pa Makir, sin Amielov iz Lo Debara, i Barzilaj, Gileađanin iz Rogelima,  <span class="brojRetka" id="28">28</span>donesoše postelja, pokrivača, čaša i zemljanog suđa, uz to pšenice, ječma, brašna, pržena žita, boba, leće,  <span class="brojRetka" id="29">29</span>meda, kiseloga mlijeka i sira kravljeg i ovčjeg i ponudiše Davida i narod što bijaše s njim da jedu. Jer mišljahu: »Ljudi su u pustinji trpjeli glad, umor i žeđu.«</p></p></p>