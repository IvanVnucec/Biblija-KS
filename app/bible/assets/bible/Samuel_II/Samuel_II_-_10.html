<h3>B. RAT S AMONCIMA. ROĐENJE SALOMONOVO</h3><h4>Napad na Davidove poslanike</h4><p class="pocetakParagrafa"> <span class="brojRetka" id="1">1</span>Poslije toga umrije Nahaš, kralj Amonaca, a zakralji se njegov sin Hanun mjesto njega.  <span class="brojRetka" id="2">2</span>A David reče u sebi: »Želio bih iskazati ljubav Nahaševu sinu Hanunu, kao što je njegov otac iskazao meni.« Zato David posla svoje sluge da mu izraze sućut zbog njegova oca. Ali kad su Davidove sluge došle u zemlju Amonaca,  <span class="brojRetka" id="3">3</span>rekoše knezovi Amonaca svome gospodaru Hanunu: »Zar misliš da je David poslao ljude da ti izraze sućut zato što bi htio iskazati čast tvome ocu? Nije li možda zato David poslao svoje ljude k tebi da razvide grad da bi doznao njegovu obranu i potom ga oborio?«  <span class="brojRetka" id="4">4</span>Tada Hanun pograbi Davidove sluge, obrija im pola brade i skrati im haljine dopola, sve do zadnjice, i posla ih natrag.  <span class="brojRetka" id="5">5</span>Kad su to javili Davidu, posla on čovjeka pred njih, jer su ti ljudi bili teško osramoćeni, i poruči im: »Ostanite u Jerihonu dok vam ne naraste brada, pa se onda vratite!«</p><p class="noviRedak"> <h4>Prva vojna na Amonce</h4><p class="pocetakParagrafa"> <span class="brojRetka" id="6">6</span>Tada Amonci uvidješe da su se omrazili s Davidom; zato Amonci poslaše glasnike da za plaću unajme Aramejce iz Bet Rehoba i Aramejce iz Sobe, dvadeset tisuća pješaka, zatim kralja Maake, tisuću ljudi, i ljude iz Toba, dvanaest tisuća vojnika.  <span class="brojRetka" id="7">7</span>Kad je David to čuo, posla Joaba s vojskom i izabranim junacima.  <span class="brojRetka" id="8">8</span>Amonci iziđoše i svrstaše se u bojni red pred gradskim vratima, dok su Aramejci iz Sobe i iz Rehoba i ljudi iz Toba i iz Maake stajali zasebno na polju.  <span class="brojRetka" id="9">9</span>Vidjevši postavljene bojne redove prema sebi sprijeda i straga, probra Joab najvrsnije među Izraelcima i svrsta ih prema Aramejcima.  <span class="brojRetka" id="10">10</span>Ostalu vojsku predade bratu Abišaju da je svrsta prema Amoncima.  <span class="brojRetka" id="11">11</span>I reče mu: »Ako Aramejci budu jači od mene, onda ti meni priskoči u pomoć; ako Amonci budu jači od tebe, ja ću tebi pohrliti u pomoć.  <span class="brojRetka" id="12">12</span>Budi hrabar i junački se držimo radi naroda i radi gradova svoga Boga; a Jahve neka učini što je dobro u njegovim očima.«  <span class="brojRetka" id="13">13</span>Tada se Joab i vojska koja je bila s njim počeše primicati da udare na Aramejce, ali oni pobjegoše pred njima.  <span class="brojRetka" id="14">14</span>Kad su Amonci vidjeli da su Aramejci pobjegli, umakoše i oni ispred Abišaja i povukoše se u grad. Tada Joab odustane od rata protiv Amonaca i vrati se u Jeruzalem.</p><p class="noviRedak"> <h4>Pobjeda nad Aramejcima</h4><p class="pocetakParagrafa"> <span class="brojRetka" id="15">15</span>Kad su Aramejci vidjeli gdje su ih Izraelci razbili, sabraše ponovno svoje čete.  <span class="brojRetka" id="16">16</span>Hadadezer posla glasnike i sabra Aramejce što su s one strane rijeke. Ovi dođoše u Helam pod vodstvom Šobaka, vojvode Hadadezerove vojske.  <span class="brojRetka" id="17">17</span>Pošto su to javili Davidu, on skupi sve Izraelce i, prešavši preko Jordana, dođe u Helam. Aramejci se svrstaše protiv Davida i zametnuše s njime boj.  <span class="brojRetka" id="18">18</span>Ali Aramejci udariše u bijeg ispred Izraelaca i David im pobi sedam stotina konja od bojnih kola i četrdeset tisuća pješaka; pogubi i njihova vojvodu Šobaka te je ondje umro.  <span class="brojRetka" id="19">19</span>A kad svi kraljevi, Hadadezerovi vazali, vidješe da ih je razbio Izrael, sklopiše mir s Izraelom i počeše mu služiti. A Aramejci se više nisu usuđivali pomagati Amoncima.</p></p></p>