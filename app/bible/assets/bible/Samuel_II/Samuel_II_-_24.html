<h4>Popis pučanstva</h4><p class="pocetakParagrafa"> <span class="brojRetka" id="1">1</span>Još je jednom srdžba Jahvina planula na Izraelce te potakla Davida protiv njih govoreći: »Idi, izbroj Izraelce i Judejce!«  <span class="brojRetka" id="2">2</span>I kralj zapovjedi Joabu i vojvodama koji bijahu s njim: »Obiđite sva Izraelova plemena od Dana do Beer Šebe i popišite narod da znam koliko ima naroda.«  <span class="brojRetka" id="3">3</span>Joab odgovori kralju: »Neka Jahve, tvoj Bog, dade svome narodu još sto puta ovoliko koliko ga je sada i neka to još vidi svojim očima moj gospodar kralj, ali zašto moj gospodar kralj ima takvu želju?«</p><p class="pocetakParagrafa"> <span class="brojRetka" id="4">4</span>Ali kraljeva riječ bijaše jača od Joabove i od riječi vojvoda njegove vojske. Tako Joab i vojvode odoše ispred kralja da popišu izraelski narod.</p><p class="pocetakParagrafa"> <span class="brojRetka" id="5">5</span>Prijeđoše oni preko Jordana i počeše kod Aroera i kod grada što leži usred doline i krenuše odande prema Gaditima i prema Jazeru.  <span class="brojRetka" id="6">6</span>Potom dođoše u Gilead i u zemlju Hetita, u Kadeš; zatim stigoše u Dan, a iz Dana skrenuše prema Sidonu.  <span class="brojRetka" id="7">7</span>Zatim dođoše do tvrđave Tira i u sve gradove Hivijaca i Kanaanaca i završiše svoj put u Negebu Judinu, u Beer Šebi.</p><p class="pocetakParagrafa"> <span class="brojRetka" id="8">8</span>Prošavši svu zemlju, vratiše se poslije devet mjeseci i dvadeset dana u Jeruzalem.  <span class="brojRetka" id="9">9</span>Joab dade kralju popis naroda: Izraelaca bijaše osam stotina tisuća ratnika vičnih maču, a Judejaca pet stotina tisuća ljudi.</p><p class="noviRedak"> <h4>Kuga i Božje oproštenje</h4><p class="pocetakParagrafa"> <span class="brojRetka" id="10">10</span>Poslije toga Davida zapeče savjest što je dao brojiti narod pa reče Jahvi: »Veoma sam sagriješio što sam to učinio! Ali, Jahve, oprosti tu krivicu sluzi svome, jer sam vrlo ludo radio.«</p><p class="pocetakParagrafa"> <span class="brojRetka" id="11">11</span>Kad je David ujutro ustao, već je Jahvina riječ bila došla proroku Gadu, Davidovu vidiocu:  <span class="brojRetka" id="12">12</span>»Idi i kaži Davidu: Ovako govori Jahve: ‘Troje stavljam preda te, izaberi jedno od toga da ti učinim!’«</p><p class="pocetakParagrafa"> <span class="brojRetka" id="13">13</span>Gad tako dođe Davidu i javi mu ovo: »Hoćeš li da dođu tri gladne godine na tvoju zemlju, ili da tri mjeseca bježiš pred svojim neprijateljem koji će te goniti, ili da bude tri dana kuga u tvojoj zemlji? Sada promisli i gledaj što da odgovorim onome koji me poslao!«</p><p class="pocetakParagrafa"> <span class="brojRetka" id="14">14</span>David odgovori Gadu: »Na velikoj sam muci! Ali neka padnemo u ruke Jahvine, jer je veliko njegovo milosrđe, a u ljudske ruke neka ne zapadnem!«</p><p class="pocetakParagrafa"> <span class="brojRetka" id="15">15</span>David, dakle, izabra kugu.</p><p class="pocetakParagrafa">Bilo je upravo vrijeme pšenične žetve. Jahve pusti kugu na Izraela od jutra pa do određenoga vremena; i pomor udari na narod i pomrije sedamdeset tisuća ljudi od Dana do Beer Šebe.  <span class="brojRetka" id="16">16</span>Kad je anđeo pružio svoju ruku na Jeruzalem da ga uništi, sažali se Jahvi zbog toga zla, pa reče anđelu koji je ubijao narod: »Dosta je sada! Povuci svoju ruku!« A Jahvin je anđeo bio upravo kod gumna Araune Jebusejca.  <span class="brojRetka" id="17">17</span>Kad David vidje anđela koji je ubijao narod, zavapi Jahvi: »Evo, ja sam sagriješio, ja sam učinio zlo! A oni, ovce, što su skrivili? Neka tvoja ruka padne na mene i na moju obitelj!«</p><p class="noviRedak"> <h4>Gradnja žrtvenika</h4><p class="pocetakParagrafa"> <span class="brojRetka" id="18">18</span>Istoga dana dođe Gad k Davidu i reče mu: »Idi i podigni Jahvi žrtvenik na gumnu Araune Jebusejca!«  <span class="brojRetka" id="19">19</span>I ode David po Gadovoj riječi, kako mu je zapovjedio Jahve.  <span class="brojRetka" id="20">20</span>Kad Arauna pogleda, opazi kralja i njegove dvorane gdje idu prema njemu. Arauna iziđe i pokloni se kralju licem do zemlje.  <span class="brojRetka" id="21">21</span>Arauna upita: »Zašto je moj gospodar kralj došao svome sluzi?« A David odgovori: »Da kupi od tebe ovo gumno, da sagradi žrtvenik Jahvi, kako bi prestao pomor u narodu.«</p><p class="pocetakParagrafa"> <span class="brojRetka" id="22">22</span>Arauna reče Davidu: »Neka ga uzme moj gospodar kralj i neka žrtvuje ono što je u njegovim očima dobro! Evo goveda za paljenicu, mlatilice, i volujske opreme za drvo!  <span class="brojRetka" id="23">23</span>Sve to sluga moga gospodara kralja poklanja kralju!« Još reče Arauna kralju: »Jahve, Bog tvoj, neka ti bude milostiv!«</p><p class="pocetakParagrafa"> <span class="brojRetka" id="24">24</span>Ali kralj odgovori Arauni: »Ne, nego hoću da kupim od tebe i da platim; neću prinositi Jahvi, svome Bogu, paljenica koje su mi poklonjene.«</p><p class="pocetakParagrafa">I tako David kupi ono gumno i goveda za pedeset srebrnih šekela.  <span class="brojRetka" id="25">25</span>Ondje David sagradi žrtvenik Jahvi i prinese paljenice i pričesnice. Tada se Jahve smilova zemlji i presta pomor u Izraelu.</p></p></p>