<h4>Davidova žalost</h4><p class="pocetakParagrafa"> <span class="brojRetka" id="1">1</span>Kralj zadrhta, pope se u gornju odaju nad vratima i zaplaka; jecajući govoraše ovako: »Sine Abšalome, sine moj! Sine moj Abšalome! Oh, da sam ja umro mjesto tebe! Abšalome, sine moj, sine moj!«  <span class="brojRetka" id="2">2</span>I javiše Joabu: »Eno kralj plače i tuguje za Abšalomom.«  <span class="brojRetka" id="3">3</span>Tako se pobjeda u onaj dan pretvorila u žalost za svu vojsku, jer je vojska čula u onaj dan da kralj tuguje za svojim sinom.  <span class="brojRetka" id="4">4</span>I toga se dana vojska kradom vrati u grad, kao što se kradom šulja vojska koja se osramotila bježeći iz boja.  <span class="brojRetka" id="5">5</span>A kralj je pokrio svoje lice i vapio iza glasa: »Sine moj Abšalome! Abšalome, sine moj! Sine moj!«</p><p class="pocetakParagrafa"> <span class="brojRetka" id="6">6</span>Tada Joab dođe kralju u kuću i reče mu: »Postiđuješ danas lice svih svojih slugu koji su danas spasili život tebi, život tvojim sinovima i tvojim kćerima, život tvojim ženama i život inočama tvojim,  <span class="brojRetka" id="7">7</span>jer iskazuješ ljubav onima koji te mrze, a mržnju onima koji te ljube. Danas si pokazao da ti ništa nije ni do vojvoda ni do vojnika, jer vidim sada da bi ti sasvim pravo bilo kad bi Abšalom bio živ, a mi svi da smo danas poginuli.  <span class="brojRetka" id="8">8</span>Zato sada ustani, iziđi i prijazno progovori svojim vojnicima; jer, kunem ti se Jahvom, ako ne iziđeš, nijedan čovjek neće ostati noćas s tobom, i to će ti biti veća nesreća od svih koje su te snašle od tvoje mladosti pa do sada.«</p><p class="pocetakParagrafa"> <span class="brojRetka" id="9">9</span>Kralj ustade i sjede na vrata. Javiše to svemu narodu govoreći: »Eno kralj sjedi na vratima.« I sav narod dođe pred kralja.</p><p class="noviRedak"> <h4>Priprave za Davidov povratak</h4><p class="pocetakParagrafa">A Izraelci bijahu pobjegli svaki u svoj šator.  <span class="brojRetka" id="10">10</span>I sav se narod po svim Izraelovim plemenima prepirao govoreći: »Kralj nas je izbavio iz ruku naših neprijatelja, on nas je izbavio iz ruku filistejskih, a sada je morao pobjeći iz zemlje ispred Abšaloma.  <span class="brojRetka" id="11">11</span>A Abšalom koga smo pomazali za kralja poginuo je u boju. Zašto se, dakle, kolebate dovesti kralja natrag?«</p><p class="pocetakParagrafa"> <span class="brojRetka" id="12">12</span>Te riječi svega Izraela dopru do kralja u njegovu kuću. Zato kralj David poruči svećenicima Sadoku i Ebjataru: »Recite starješinama judejskim ovako: ‘Zašto da vi budete posljednji koji će kralja dovesti u njegovu kuću?  <span class="brojRetka" id="13">13</span>Vi ste moja braća, vi ste od moga mesa i od mojih kosti. Zašto biste, dakle, bili posljednji koji će dovesti kralja natrag?’  <span class="brojRetka" id="14">14</span>Recite i Amasi: ‘Nisi li ti od mojih kosti i od moga mesa? Neka mi Bog učini zlo i neka mi doda drugo ako mi ne budeš zauvijek vojvoda nad mojom vojskom namjesto Joaba!’«  <span class="brojRetka" id="15">15</span>Tada se složiše svi ljudi Judina roda kao jedan čovjek i poručiše kralju: »Vrati se sa svim svojim ljudima!«</p><p class="noviRedak"> <h4>Događaji za povratka: Šimej</h4><p class="pocetakParagrafa"> <span class="brojRetka" id="16">16</span>I tako se kralj vrati i dođe do Jordana, a Judejci bijahu stigli do Gilgala dolazeći ususret kralju da prate kralja na prijelazu preko Jordana.  <span class="brojRetka" id="17">17</span>Tada je pohitio i Šimej, sin Gerin, Benjaminovac iz Bahurima, i sišao s Judejcima ususret kralju Davidu.  <span class="brojRetka" id="18">18</span>Imao je sa sobom tisuću ljudi od Benjaminova plemena. I Siba, sluga Šaulova doma, s petnaest svojih sinova i dvadeset svojih slugu, dođe do Jordana pred kralja.  <span class="brojRetka" id="19">19</span>Dovezli su splav da prevezu kraljevu čeljad i da učine sve što bi mu bilo drago.</p><p class="pocetakParagrafa">A Gerin sin Šimej baci se pred noge kralju kad je kralj htio prijeći preko Jordana;  <span class="brojRetka" id="20">20</span>i reče kralju: »Neka mi moj gospodar ne upiše u grijeh! Ne spominji se zla što ti ga je učinio tvoj sluga u onaj dan kad je moj gospodar i kralj izlazio iz Jeruzalema. Neka to kralj ne uzima k srcu!  <span class="brojRetka" id="21">21</span>Tvoj sluga uviđa da je sagriješio; zato sam, evo, došao danas prvi iz svega Josipova doma da siđem ususret svome gospodaru i kralju.«</p><p class="pocetakParagrafa"> <span class="brojRetka" id="22">22</span>Ali Sarvijin sin Abišaj progovori i reče: »Zar Šimej ne zaslužuje smrt što je proklinjao pomazanika Jahvina?«  <span class="brojRetka" id="23">23</span>A David odgovori: »Što ja imam s vama, Sarvijini sinovi, te me danas uvodite u napast? Zar bi danas mogao tko biti pogubljen u Izraelu? Ta sada znam da sam danas opet kralj nad Izraelom.«  <span class="brojRetka" id="24">24</span>Tada kralj reče Šimeju: »Nećeš poginuti!« I kralj mu se zakle.</p><p class="noviRedak"> <h4>Meribaal</h4><p class="pocetakParagrafa"> <span class="brojRetka" id="25">25</span>I Šaulov sin Meribaal sišao je ususret kralju. On nije njegovao ni svojih nogu ni svojih ruku, nije uređivao svoje brade, nije prao svojih haljina od onoga dana kad je otišao kralj pa sve do dana kad se opet vratio u miru.  <span class="brojRetka" id="26">26</span>Kad je iz Jeruzalema došao ususret kralju, upita ga kralj: »Zašto nisi pošao sa mnom, Meribaale?«  <span class="brojRetka" id="27">27</span>A on odgovori: »Kralju gospodaru! Moj me sluga prevario. Tvoj mu je sluga rekao: ‘Osamari mi magaricu da je uzjašem i pođem s kraljem!’ Jer tvoj je sluga hrom.  <span class="brojRetka" id="28">28</span>On je oklevetao tvoga slugu pred mojim gospodarom i kraljem. Ali moj je gospodar i kralj kao Božji anđeo: zato čini što je dobro u tvojim očima.  <span class="brojRetka" id="29">29</span>Jer sav moj očinski dom nije bio drugo zaslužio nego smrt od moga gospodara kralja, a ti si ipak primio svoga slugu među one koji jedu za tvojim stolom. Pa kako još imam pravo tužiti se kralju?«</p><p class="pocetakParagrafa"> <span class="brojRetka" id="30">30</span>A kralj mu odgovori: »Čemu da još duljiš svoj govor? Određujem: ti i Siba podijelite njive!«</p><p class="pocetakParagrafa"> <span class="brojRetka" id="31">31</span>Meribaal reče kralju: »Neka uzme i sve, kad se moj gospodar kralj sretno vratio u svoj dom!«</p><p class="noviRedak"> <h4>Barzilaj</h4><p class="pocetakParagrafa"> <span class="brojRetka" id="32">32</span>I Barzilaj Gileađanin dođe iz Rogelima i nastavi s kraljem da ga isprati preko Jordana.  <span class="brojRetka" id="33">33</span>Barzilaj bijaše vrlo star, bilo mu je osamdeset godina. Pribavljao je kralju opskrbu dok je boravio u Mahanajimu jer bijaše vrlo imućan čovjek.  <span class="brojRetka" id="34">34</span>Kralj reče Barzilaju: »Pođi sa mnom, ja ću te u tvojim starim danima uzdržavati kod sebe u Jeruzalemu.«  <span class="brojRetka" id="35">35</span>A Barzilaj odgovori kralju: »A koliko mi još godina života ostaje da idem s kraljem u Jeruzalem?  <span class="brojRetka" id="36">36</span>Sada mi je osamdeset godina; mogu li još razlikovati što je dobro a što zlo? Može li tvojem sluzi još goditi što jede i pije? Mogu li još slušati glas pjevača i pjevačica? Zašto bi tvoj sluga bio još na teret mome gospodaru kralju?  <span class="brojRetka" id="37">37</span>Tvoj će sluga još samo prijeći preko Jordana s kraljem, ali zašto bi mi kralj dao takvu nagradu?  <span class="brojRetka" id="38">38</span>Dopusti svome sluzi da se vrati, da umrem u svom gradu kod groba svoga oca i svoje majke. Ali evo tvoga sluge Kimhama, neka ide dalje s mojim gospodarom kraljem, pa njemu učini što je dobro u tvojim očima!«</p><p class="pocetakParagrafa"> <span class="brojRetka" id="39">39</span>Kralj odgovori: »Neka onda Kimham ide sa mnom dalje, a ja ću mu učiniti što bude tebi drago i što god me zamoliš, sve ću mu učiniti za tebe.«</p><p class="pocetakParagrafa"> <span class="brojRetka" id="40">40</span>Kad je sav narod prešao preko Jordana, prijeđe i kralj, poljubi Barzilaja i blagoslovi ga, potom se ovaj vrati u svoje mjesto.</p><p class="noviRedak"> <h4>Juda i Izrael otimaju se za kralja</h4><p class="pocetakParagrafa"> <span class="brojRetka" id="41">41</span>Kralj nastavi put u Gilgal, a Kimham iđaše s njim. Kralja je pratio sav narod Judin i polovina naroda Izraelova.  <span class="brojRetka" id="42">42</span>Uto svi Izraelci dođu pred kralja i upitaju ga: »Zašto te naša braća Judejci ukradoše i zašto prevedoše preko Jordana našega kralja i njegov dom i sve Davidove ljude s njim?«  <span class="brojRetka" id="43">43</span>A Juda odgovori Izraelu: »Kralj je meni rod. Zašto si se ražestio zbog toga? Jesam li jeo na kraljev račun? Ili sam si što prigrabio?«  <span class="brojRetka" id="44">44</span>Tada Izrael odgovori Judi ovako: »Ja imam deset udjela na kralja i prema tebi ja sam prvorođenac. Zašto si me, dakle, prezreo? Nije li moja riječ bila prva kad je trebalo natrag dovesti moga kralja?« Ali govor Judin bijaše tvrđi od govora Izraelova.</p></p></p></p></p></p>