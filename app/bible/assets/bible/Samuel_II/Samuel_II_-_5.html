<h3>2. DAVID KRALJ JUDE I IZRAELA</h3><h4>Davidovo pomazanje za kralja nad Izraelom</h4><p class="pocetakParagrafa"> <span class="brojRetka" id="1">1</span>Tada se sabraše sva izraelska plemena k Davidu u Hebron i rekoše: »Evo, mi smo od tvoje kosti i od tvoga mesa.  <span class="brojRetka" id="2">2</span>Još prije, dok je još Šaul bio kralj nad nama, ti si upravljao svim pokretima Izraela, a Jahve ti je rekao: ‘Ti ćeš pásti moj izraelski narod i ti ćeš biti knez nad Izraelom!’«  <span class="brojRetka" id="3">3</span>Tako dođoše sve izraelske starješine kralju u Hebron, a kralj David sklopi s njima savez u Hebronu pred Jahvom; i pomazaše Davida za kralja nad Izraelom.</p><p class="pocetakParagrafa"> <span class="brojRetka" id="4">4</span>Trideset je godina bilo Davidu kad je postao kralj, a kraljevao je četrdeset godina.  <span class="brojRetka" id="5">5</span>U Hebronu je kraljevao nad Judom sedam godina i šest mjeseci, a u Jeruzalemu kraljevaše trideset i tri godine nad svim Izraelom i nad Judom.</p><p class="noviRedak"> <h4>Zauzeće Jeruzalema</h4><p class="pocetakParagrafa"> <span class="brojRetka" id="6">6</span>David krene s ljudima na Jeruzalem protiv Jebusejaca, koji su živjeli u onoj zemlji. Ali oni poručiše Davidu: »Nećeš ući ovamo! Slijepci će te i kljasti odbiti!« (To je imalo značiti: David neće ući ovamo.)  <span class="brojRetka" id="7">7</span>Ipak David osvoji Sionsku tvrđavu, to jest Davidov grad.  <span class="brojRetka" id="8">8</span>Onoga dana reče David: »Tko god pobije Jebusejce i popne se kroz prorov...« A kljaste i slijepe mrzi David iz sve duše. (Stoga se kaže: Slijepci i kljasti neka ne ulaze u Hram.)  <span class="brojRetka" id="9">9</span>David se nastani u tvrđavi i prozva je Davidov grad. Tada David podiže zid unaokolo od Mila pa unutra.  <span class="brojRetka" id="10">10</span>David je postajao sve silniji, jer Jahve, Bog nad vojskama, bijaše s njim.</p><p class="pocetakParagrafa"> <span class="brojRetka" id="11">11</span>Tirski kralj Hiram posla k Davidu izaslanstvo i cedrova drveta, tesara i zidara, koji sagradiše dvor Davidu.  <span class="brojRetka" id="12">12</span>Tada David spozna da ga je Jahve potvrdio za kralja nad Izraelom i da je vrlo uzvisio njegovo kraljevstvo radi svojega izraelskog naroda.</p><p class="noviRedak"> <h4>Davidovi sinovi rođeni u Jeruzalemu</h4><p class="pocetakParagrafa"> <span class="brojRetka" id="13">13</span>Po dolasku iz Hebrona David uze još inoča i žena iz Jeruzalema; i rodi se Davidu još sinova i kćeri.  <span class="brojRetka" id="14">14</span>Evo imena djece koja mu se rodiše u Jeruzalemu: Šamua, Šobab, Natan, Salomon,  <span class="brojRetka" id="15">15</span>Jibhar, Elišua, Nefeg, Jafija,  <span class="brojRetka" id="16">16</span>Elišama, Beeljada i Elifelet.</p><p class="noviRedak"> <h4>Pobjeda nad Filistejcima</h4><p class="pocetakParagrafa"> <span class="brojRetka" id="17">17</span>Kad su Filistejci čuli da su Davida pomazali za kralja nad Izraelom, iziđoše svi da se dočepaju Davida. Čuvši to, David siđe u svoj zaklon.  <span class="brojRetka" id="18">18</span>Filistejci dođoše i raširiše se po Refaimskoj dolini.  <span class="brojRetka" id="19">19</span>Tada David upita Jahvu: »Mogu li napasti Filistejce? Hoćeš li ih predati meni u ruke?« Jahve odgovori Davidu: »Napadni! Predat ću Filistejce tebi u ruke!«  <span class="brojRetka" id="20">20</span>Tada David dođe u Baal Perasim i ondje ih pobi. David reče: »Jahve je preda mnom prodro među moje neprijatelje kao što voda prodire.« Stoga se ono mjesto prozvalo Baal Perasim.  <span class="brojRetka" id="21">21</span>Ostavili su ondje svoje bogove; a David i njegovi ljudi odnesoše ih.</p><p class="pocetakParagrafa"> <span class="brojRetka" id="22">22</span>Filistejci opet dođoše i raširiše se po Refaimskoj dolini.  <span class="brojRetka" id="23">23</span>David opet upita Jahvu, a on mu odgovori: »Ne idi pred njih, nego im zađi za leđa i navali na njih s protivne strane Bekaima.  <span class="brojRetka" id="24">24</span>Kad začuješ topot koraka po bekaimskim vrhovima, onda se požuri, jer će tada Jahve ići pred tobom da pobije filistejsku vojsku.«  <span class="brojRetka" id="25">25</span>David učini kako mu je zapovjedio Jahve i pobi Filistejce od Gibeona sve do ulaza u Gezer.</p></p></p></p>