<h4>Dužnosti prema roditeljima</h4><p class="pocetakParagrafa"> <span class="brojRetka" id="1">1</span>Djeco, slušajte mene, oca svoga,</p><p class="stih2">i radite tako da se spasite.</p><p class="stih1"> <span class="brojRetka" id="2">2</span>Jer Gospod slavi oca u djeci njegovoj</p><p class="stih2">i učvršćuje pravo majke nad sinovima njezinim.</p><p class="stih1"> <span class="brojRetka" id="3">3</span>Tko štuje oca, okajava grijehe svoje,</p><p class="stih1"> <span class="brojRetka" id="4">4</span>i tko časti majku svoju, sabire blago.</p><p class="stih1"> <span class="brojRetka" id="5">5</span>Tko štuje oca, radovat će se sa svoje djece</p><p class="stih2">i bit će uslišen u dan molitve svoje.</p><p class="stih1"> <span class="brojRetka" id="6">6</span>Tko časti oca svojeg, dugo živi;</p><p class="stih2">tko čini radost majci svojoj, sluša Gospoda.</p><p class="stih1"> <span class="brojRetka" id="7">7</span>On služi roditeljima svojim kao svojim gospodarima.</p><p class="stih1"> <span class="brojRetka" id="8">8</span>Sine moj, riječju i djelom štuj oca svoga</p><p class="stih2">da te od njega stigne blagoslov.</p><p class="stih1"> <span class="brojRetka" id="9">9</span>Jer blagoslov očev učvršćuje kuću djeci,</p><p class="stih2">a majčina kletva temelje im ruši.</p><p class="stih1"> <span class="brojRetka" id="10">10</span>Ne traži časti u sramoti oca svojeg,</p><p class="stih2">jer ti očeva sramota nije na čast.</p><p class="stih1"> <span class="brojRetka" id="11">11</span>Jer čovjeku dolazi čast od počasti oca njegova,</p><p class="stih2">a prezrena majka sramota je djeci.</p><p class="stih1"> <span class="brojRetka" id="12">12</span>Sine moj, pomozi oca svoga u starosti</p><p class="stih2">i ne žalosti ga za života njegova.</p><p class="stih1"> <span class="brojRetka" id="13">13</span>Ako mu i razum klone, budi blag s njime</p><p class="stih2">i ne grdi ga ti, koji si u punoj snazi.</p><p class="stih1"> <span class="brojRetka" id="14">14</span>Jer, ne zaboravlja se milost prema ocu,</p><p class="stih2">već se uračunava u oprost grijeha.</p><p class="stih1"> <span class="brojRetka" id="15">15</span>U danima tvoje nevolje</p><p class="stih2">Gospod će te se sjetiti:</p><p class="stih1">kao što se led topi na suncu,</p><p class="stih2">tako će se iskopnjeti tvoji grijesi.</p><p class="stih1"> <span class="brojRetka" id="16">16</span>Od hulitelja nije bolji tko prezire oca,</p><p class="stih2">i Gospod proklinje onoga tko vrijeđa majku.</p><h4>Poniznost</h4><p class="stih1"> <span class="brojRetka" id="17">17</span>Sine moj, budi krotak u poslu svojem,</p><p class="stih2">i bit ćeš voljeniji nego onaj koji darove dijeli.</p><p class="stih1"> <span class="brojRetka" id="18">18</span>Što si veći, to se većma ponizi,</p><p class="stih2">da nađeš milost u Gospoda.</p><p class="stih1"> <span class="brojRetka" id="19">19</span>Jer veliko je milosrđe Božje</p><p class="stih2">i poniznima otkriva tajnu svoju.</p><p class="stih1"> <span class="brojRetka" id="20">20</span>Iako je velika moć Gospoda,</p><p class="stih2">on prima počast poniznih.</p><p class="stih1"> <span class="brojRetka" id="21">21</span>Ne idi za onim što ti je previsoko</p><p class="stih2">i ne istražuj ono što je iznad tvojih snaga.</p><p class="stih1"> <span class="brojRetka" id="22">22</span>Trsi se duhom svojim oko onoga što ti je dano</p><p class="stih2">i ne bavi se pojavama otajstvenim.</p><p class="stih1"> <span class="brojRetka" id="23">23</span>Ne trudi se oko onog što je iznad tvoje snage,</p><p class="stih2">jer i ono čemu su te učili već je pregolemo za um ljudski.</p><p class="stih1"> <span class="brojRetka" id="24">24</span>Mnoge već zavede njihova umišljenost,</p><p class="stih2">i opaka uobraženost iskrivi im misli.</p><h4>Oholost</h4><p class="stih1"> <span class="brojRetka" id="26">26</span>Tvrdokorno srce u zlu završava,</p><p class="stih2">i tko pogibelj ljubi, u njoj i propada.</p><p class="stih1"> <span class="brojRetka" id="27">27</span>Tvrdokorno srce oteščalo je od nevolja,</p><p class="stih2">i grešnik gomila grijeh na grijeh.</p><p class="stih1"> <span class="brojRetka" id="28">28</span>Nema lijeka bolesti oholnika,</p><p class="stih2">jer se opačina u njem ukorijenila.</p><p class="stih1"> <span class="brojRetka" id="29">29</span>Srce razborita čovjeka razmišlja o izrekama,</p><p class="stih2">i pažljivo uho san je mudracu.</p><h4>Milosrđe prema siromasima</h4><p class="stih1"> <span class="brojRetka" id="30">30</span>Kao što voda gasi uzbuktali oganj,</p><p class="stih2">tako i milosrđe čisti od grijeha.</p><p class="stih1"> <span class="brojRetka" id="31">31</span>Tko dobročinstva uzvraća, misli na budućnost,</p><p class="stih2">i u času svojeg pada naći će potporu.</p>