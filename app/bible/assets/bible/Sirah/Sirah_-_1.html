<h2>I. ZBIRKA IZREKA</h2><h4>Otajstvo mudrosti</h4><p class="pocetakParagrafa"> <span class="brojRetka" id="1">1</span>Svaka je mudrost od Gospoda </p><p class="stih2">i s njime je dovijeka.</p><p class="stih1"> <span class="brojRetka" id="2">2</span>Tko će izbrojiti pijesak morski</p><p class="stih2">i kaplje kišne i dane vječnosti?</p><p class="stih1"> <span class="brojRetka" id="3">3</span>Tko će istražiti nebesku visinu,</p><p class="stih2">zemaljsku širinu i dubinu bezdana?</p><p class="stih1"> <span class="brojRetka" id="4">4</span>Mudrost je stvorena prije svega ostalog,</p><p class="stih2">i misaon razbor vječan je.</p><p class="stih1"> <span class="brojRetka" id="6">6</span>Komu se otkrio korijen mudrosti</p><p class="stih2">i tko znade njezine namisli?</p><p class="stih1"> <span class="brojRetka" id="8">8</span>Samo je jedan mudar i uistinu strašan</p><p class="stih2">kad sjedi na prijestolju svojem – Gospod.</p><p class="stih1"> <span class="brojRetka" id="9">9</span>On ju je stvorio, gledao i izbrojio,</p><p class="stih2">izlio je na sva svoja djela,</p><p class="stih1"> <span class="brojRetka" id="10">10</span>na svako tijelo prema veličini njegovoj</p><p class="stih2">i obdario njome one koji ga ljube.</p><h4>Strah Gospodnji</h4><p class="stih1"> <span class="brojRetka" id="11">11</span>Strah je Gospodnji slava i hvala,</p><p class="stih2">veselje i vijenac radosti.</p><p class="stih1"> <span class="brojRetka" id="12">12</span>Strah Gospodnji sladi srce,</p><p class="stih2">daje radost, veselje i dug život.</p><p class="stih1"> <span class="brojRetka" id="13">13</span>Tko se boji Gospoda, sretan je na svršetku</p><p class="stih2">i blagoslovljen u dan svoje smrti.</p><p class="noviRedak"> </p><p class="stih1"> <span class="brojRetka" id="14">14</span>Strah Gospodnji početak je mudrosti,</p><p class="stih2">s vjernima je ona stvorena u utrobi majčinoj.</p><p class="stih1"> <span class="brojRetka" id="15">15</span>Svila je gnijezdo s temeljem vječnim među ljudima</p><p class="stih2">i bit će vjerna porodu njihovu.</p><p class="stih1"> <span class="brojRetka" id="16">16</span>Strah je Gospodnji punina mudrosti,</p><p class="stih2">ona ih opija svojim plodovima.</p><p class="stih1"> <span class="brojRetka" id="17">17</span>Dom im napunja milinama</p><p class="stih2">i klijeti svojim urodom.</p><p class="stih1"> <span class="brojRetka" id="18">18</span>Strah Gospodnji vijenac je mudrosti</p><p class="stih2">koji cvate mirom i zdravljem.</p><p class="stih1"> <span class="brojRetka" id="19">19</span>Gospod je nju gledao i izbrojio</p><p class="stih2">i izlio spoznaju i razbor,</p><p class="stih2">uzvisio slavu onih koji je posjeduju.</p><p class="stih1"> <span class="brojRetka" id="20">20</span>Strah Gospodnji korijen je mudrosti,</p><p class="stih2">a izdanci su dug život.</p><h4>Strpljivost i suspregnuće</h4><p class="stih1"> <span class="brojRetka" id="22">22</span>Strast opakoga ne može opravdati,</p><p class="stih2">jer mu teret strasti donosi pad.</p><p class="stih1"> <span class="brojRetka" id="23">23</span>Strpljiv čovjek podnosi do u pravi čas,</p><p class="stih2">a na kraju uživa radost.</p><p class="stih1"> <span class="brojRetka" id="24">24</span>On krije svoje riječi do pravog trena,</p><p class="stih2">i usta mnogih govore o njegovu razboru.</p><h4>Mudrost i pravednost</h4><p class="stih1"> <span class="brojRetka" id="25">25</span>U riznicama mudrosti zagonetke su spoznaje,</p><p class="stih2">ali je grešniku mrska pobožnost.</p><p class="stih1"> <span class="brojRetka" id="26">26</span>Želiš li mudrost, vrši zapovijedi,</p><p class="stih2">i Gospod će ti je dati.</p><p class="stih1"> <span class="brojRetka" id="27">27</span>Jer strah je Gospodnji mudrost i pouka,</p><p class="stih2">i Gospodu je draga vjernost i krotkost.</p><p class="stih1"> <span class="brojRetka" id="28">28</span>Ne opiri se strahu Gospodnjem</p><p class="stih2">i ne pristupaj Gospodu dvolična srca.</p><p class="stih1"> <span class="brojRetka" id="29">29</span>Ne budi licemjer pred ljudima</p><p class="stih2">i pazi na usne svoje.</p><p class="stih1"> <span class="brojRetka" id="30">30</span>Ne uznosi se, da ne padneš</p><p class="stih2">i da se ne osramotiš,</p><p class="stih1">jer Gospod će otkriti tvoje tajne</p><p class="stih2">i poniziti te pred svim zborom,</p><p class="stih1">jer nisi dosegao straha Gospodnjeg</p><p class="stih2">i jer ti je srce puno prijevare.</p>