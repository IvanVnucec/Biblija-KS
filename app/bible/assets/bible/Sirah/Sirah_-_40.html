<h4>Ljudska nevolja</h4><p class="pocetakParagrafa"> <span class="brojRetka" id="1">1</span>Nevoljna je sudbina dodijeljena</p><p class="stih2">svima ljudima,</p><p class="stih2">težak jaram sinovima ljudskim,</p><p class="stih1">od dana kad izađu iz utrobe majčine</p><p class="stih2">do dana kad se vrate majci svega živog.</p><p class="stih1"> <span class="brojRetka" id="2">2</span>Predmet misli njihove, strah srca njihova –</p><p class="stih2">tjeskobno je iščekivanje dana smrtnoga.</p><p class="stih1"> <span class="brojRetka" id="3">3</span>Od onoga koji sjedi na prijestolju slavnom</p><p class="stih2">do onoga koji sjedi u prahu i pepelu;</p><p class="stih1"> <span class="brojRetka" id="4">4</span>od onoga koji nosi krunu i grimiz</p><p class="stih2">do onoga koji nosi prtenu odjeću –</p><p class="stih1"> <span class="brojRetka" id="5">5</span>sve je gnjev, zavist, nevolja i nemir,</p><p class="stih2">strah od smrti, svađe i borba.</p><p class="stih1">I kad počiva na svojoj postelji,</p><p class="stih2">san mu noćni samo izmjenjuje brige:</p><p class="stih1"> <span class="brojRetka" id="6">6</span>tek što je legao,</p><p class="stih2">a ono u snu kao na svjetlosti danjoj</p><p class="stih1">opsjedaju ga strahotni prizori,</p><p class="stih2">kao bjegunca što je iz boja utekao.</p><p class="stih1"> <span class="brojRetka" id="7">7</span>I kad se probudi u času izbavljenja,</p><p class="stih2">čudi se svojem ispraznomu strahu.</p><p class="stih1"> <span class="brojRetka" id="8">8</span>Jer stvorovima svima, od ljudi do životinja,</p><p class="stih2">a sedmerostruko grešnicima – prijeti</p><p class="stih1"> <span class="brojRetka" id="9">9</span>smrt i krv, i boj i mač,</p><p class="stih2">nesreće, glad, patnja, kuga.</p><p class="stih1"> <span class="brojRetka" id="10">10</span>Sve je to stvoreno za grešnike,</p><p class="stih2">i zbog njih je do potopa došlo.</p><p class="stih1"> <span class="brojRetka" id="11">11</span>Sve što je iz zemlje u zemlju se vraća</p><p class="stih2">i što je iz vode došlo u more odlazi.</p><h4>Različite izreke</h4><p class="stih1"> <span class="brojRetka" id="12">12</span>Svako mito i nepravda propadaju,</p><p class="stih2">a poštenje traje dovijeka.</p><p class="stih1"> <span class="brojRetka" id="13">13</span>Blago nepravedničko nestaje kao bujica</p><p class="stih2">i kao trijesak groma za nevremena.</p><p class="stih1"> <span class="brojRetka" id="14">14</span>Kad otvori svoje ruke, on se raduje,</p><p class="stih2">tako i grešnici srljaju u svoju propast.</p><p class="stih1"> <span class="brojRetka" id="15">15</span>Izdanak bezbožnički ne tjera mladice,</p><p class="stih2">jer nečisto korijenje nalazi samo tvrdo stijenje.</p><p class="stih1"> <span class="brojRetka" id="16">16</span>Trska što raste na svakoj vodi i obali</p><p class="stih2">kosi se prije svake druge trave.</p><p class="stih1"> <span class="brojRetka" id="17">17</span>A milost je kao perivoj blagoslova</p><p class="stih2">i milosrđe traje dovijeka.</p><h4>Usporedbe</h4><p class="stih1"> <span class="brojRetka" id="18">18</span>Nezavisan čovjek i radnik imaju ugodan život,</p><p class="stih2">ali od obojice bolji ima onaj tko pronađe blago.</p><p class="stih1"> <span class="brojRetka" id="19">19</span>Djeca i sazidan grad proslavljuju ime,</p><p class="stih2">ali je nad obojim otkriće mudrosti.</p><p class="stih1">Stoka i vinogradi donose glasovitost,</p><p class="stih2">ali više od obojega uzorna žena.</p><p class="stih1"> <span class="brojRetka" id="20">20</span>Vino i glazba vesele srce,</p><p class="stih2">ali još više ljubav prema mudrosti.</p><p class="stih1"> <span class="brojRetka" id="21">21</span>Frula i harfa zaslađuju pjesmu,</p><p class="stih2">ali je nad obojim skladan glas.</p><p class="stih1"> <span class="brojRetka" id="22">22</span>Ljepota i ljupkost vesele oči,</p><p class="stih2">ali još više zelenilo polja.</p><p class="stih1"> <span class="brojRetka" id="23">23</span>Prijatelj ili drug – sretnu se u pravi čas,</p><p class="stih2">ali su nad obojicom žena i muž.</p><p class="stih1"> <span class="brojRetka" id="24">24</span>Braća i pomoćnici u nevolji dobro dođu,</p><p class="stih2">ali od obojih bolje izbavlja milostinja.</p><p class="stih1"> <span class="brojRetka" id="25">25</span>Zlato i srebro učvršćuju korak,</p><p class="stih2">ali je od obojega bolji dobar savjet.</p><p class="stih1"> <span class="brojRetka" id="26">26</span>Bogatstvo i moć osnažuju srce,</p><p class="stih2">ali od obojega bolje strah Gospodnji.</p><p class="stih1">Sa strahom Gospodnjim čovjek sve ima</p><p class="stih2">i s njime mu ne treba nikakva pomoćnika.</p><p class="stih1"> <span class="brojRetka" id="27">27</span>Strah je Gospodnji kao perivoj blagoslova:</p><p class="stih2">on čovjeka štiti više od svake slave.</p><h4>Prosjačenje</h4><p class="stih1"> <span class="brojRetka" id="28">28</span>Sine moj, ne živi od prosjačenja;</p><p class="stih2">bolje je umrijeti nego prosjačiti.</p><p class="stih1"> <span class="brojRetka" id="29">29</span>Čovjek koji neprestano gleda na tuđi stol</p><p class="stih2">ne živi životom života dostojnim.</p><p class="stih1">On kalja svoje grlo jelima tuđinskim,</p><p class="stih2">a obrazovan i odgojen čovjek toga se kloni.</p><p class="stih1"> <span class="brojRetka" id="30">30</span>Slatko je prosjačenje usnama bestidnika,</p><p class="stih2">ali ga u utrobi pali kao vatra.</p>