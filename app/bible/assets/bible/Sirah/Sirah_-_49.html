<h4>Jošija</h4><p class="pocetakParagrafa"> <span class="brojRetka" id="1">1</span>Spomen na Jošiju je kao</p><p class="stih2">smjesa mirisa,</p><p class="stih2">pripravljena umijećem mirisarskim;</p><p class="stih1">svačijim je ustima kao med sladak</p><p class="stih2">i kao glazba na vinskoj gozbi.</p><p class="stih1"> <span class="brojRetka" id="2">2</span>Pravim je putem kročio da obrati narod</p><p class="stih2">i zatro je gnusnu bezbožnost.</p><p class="stih1"> <span class="brojRetka" id="3">3</span>Srce je svoje upravio prema Gospodu</p><p class="stih2">i u bezbožno je vrijeme osnažio pobožnost.</p><h4>Posljednji kraljevi i proroci</h4><p class="stih1"> <span class="brojRetka" id="4">4</span>Osim Davida, Ezekije i Jošije,</p><p class="stih2">svi ostali gomilahu opačinu na opačinu.</p><p class="stih1">Jer napustiše zakon Svevišnjega,</p><p class="stih2">nestalo je kraljeva judejskih.</p><p class="stih1"> <span class="brojRetka" id="5">5</span>Snagu svoju dadoše drugima</p><p class="stih2">i slavu svoju tuđinskom narodu.</p><p class="stih1"> <span class="brojRetka" id="6">6</span>Spališe sveti izabrani Grad</p><p class="stih2">i opustošiše ceste njegove,</p><p class="stih1"> <span class="brojRetka" id="7">7</span>po riječi Jeremijinoj, jer ga zlostavljahu,</p><p class="stih2">iako bijaše prorok posvećen u utrobi materinoj,</p><p class="stih1">da istrijebi i obara, zatire,</p><p class="stih2">ali i da sagradi i utvrđuje.</p><p class="stih1"> <span class="brojRetka" id="8">8</span>Ezekiel je vidio prizor slave</p><p class="stih2">koji mu je Bog pokazao na kolima kerubinskim.</p><p class="stih1"> <span class="brojRetka" id="9">9</span>Jer se sjetio neprijatelja pred likom nevremena,</p><p class="stih2">na korist onih koji se drže putova pravednih.</p><p class="stih1"> <span class="brojRetka" id="10">10</span>A što se tiče dvanaest proroka,</p><p class="stih2">procvale im kosti iz rake njihove,</p><p class="stih1">jer su utješili Jakova</p><p class="stih2">i izbavili ga vjerom i nadom. </p><h4>Zerubabel i Jošua</h4><p class="stih1"> <span class="brojRetka" id="11">11</span>Kako proslaviti Zerubabela?</p><p class="stih2">On bijaše kao pečatnjak na desnici.</p><p class="stih1"> <span class="brojRetka" id="12">12</span>A takav bî i Jošua, sin Josedekov:</p><p class="stih2">oni u svoje vrijeme sagradiše Dom</p><p class="stih1">i podigoše Gospodu sveti hram,</p><p class="stih2">određen za vječnu slavu.</p><h4>Nehemija</h4><p class="stih1"> <span class="brojRetka" id="13">13</span>Velik je i spomen na Nehemiju,</p><p class="stih2">koji je podigao naše zidove razvaljene,</p><p class="stih1">postavio vrata i prijevornice</p><p class="stih2">i obnovio naše domove.</p><h4>Kratak pregled</h4><p class="stih1"> <span class="brojRetka" id="14">14</span>Malo ih je bilo stvorenih na zemlji kao Henok,</p><p class="stih2">on je bio uznesen sa zemlje.</p><p class="stih1"> <span class="brojRetka" id="15">15</span>A je li se ipak rodio čovjek kao Josip?</p><p class="stih2">Vođa braći svojoj, potpora narodu svojem.</p><p class="stih2">Kosti su mu posjećene.</p><p class="stih1"> <span class="brojRetka" id="16">16</span>Još i Šem i Šet bijahu slavljeni među ljudima,</p><p class="stih2">ali je Adam iznad svih živih stvorova.</p>