<p class="pocetakParagrafa"> <span class="brojRetka" id="1">1</span>Tko se osvećuje, njemu se</p><p class="stih2">Gospod osvećuje</p><p class="stih2">i dobro pazi na grijehe njegove.</p><p class="stih1"> <span class="brojRetka" id="2">2</span>Oprosti nepravdu svojemu bližnjemu,</p><p class="stih2">pa kad budeš molio, grijesi će se tvoji oprostiti.</p><p class="stih1"> <span class="brojRetka" id="3">3</span>Ako čovjek gaji mržnju na drugoga,</p><p class="stih2">kako može od Gospoda tražiti ozdravljenje?</p><p class="stih1"> <span class="brojRetka" id="4">4</span>Kad s čovjekom sličnim sebi nema milosrđa,</p><p class="stih2">kako može moliti se za svoje grijehe?</p><p class="stih1"> <span class="brojRetka" id="5">5</span>On, koji je samo od mesa, gaji osvetljivost,</p><p class="stih2">pa tko će mu oprostiti grijehe?</p><p class="stih1"> <span class="brojRetka" id="6">6</span>Misli na konac svoj i prestani s mržnjom;</p><p class="stih2">sjeti se raspadanja i smrti, i vrši zapovijedi.</p><p class="stih1"> <span class="brojRetka" id="7">7</span>Misli na zapovijedi i ne mrzi na bližnjega</p><p class="stih2">i na zavjet Svevišnjega, pa oprosti krivicu.</p><h4>Svađe</h4><p class="stih1"> <span class="brojRetka" id="8">8</span>Kloni se svađe, pa ćeš manje griješiti;</p><p class="stih2">strastven čovjek raspaljuje svađu.</p><p class="stih1"> <span class="brojRetka" id="9">9</span>Grešnik sije razdor među prijateljima</p><p class="stih2">i među mirne ljude baca klevetu.</p><p class="stih1"> <span class="brojRetka" id="10">10</span>Oganj se raspaljuje prema gorivu kojim se hrani,</p><p class="stih2">a svađa se širi prema silini svojoj;</p><p class="stih1">gnjev čovjekov ovisi o snazi njegovoj</p><p class="stih2">i jarost mu raste prema bogatstvu njegovu.</p><p class="stih1"> <span class="brojRetka" id="11">11</span>Nagla svađa raspaljuje vatru,</p><p class="stih2">nagla prepirka vodi u krvoproliće.</p><p class="stih1"> <span class="brojRetka" id="12">12</span>Pušeš li u iskru, ona se rasplamsa,</p><p class="stih2">pljuneš li na nju, ona se ugasi:</p><p class="stih2">oboje izlazi iz usta tvojih.</p><h4>Jezik</h4><p class="stih1"> <span class="brojRetka" id="13">13</span>Proklet bio došaptavač i klevetnik,</p><p class="stih2">jer uništiše mnoge koji su živjeli u miru.</p><p class="stih1"> <span class="brojRetka" id="14">14</span>Treći je jezik potresao mnoge</p><p class="stih2">i prognao ih od naroda do naroda;</p><p class="stih1">razorio je tvrde gradove</p><p class="stih2">i porušio kuće kneževske.</p><p class="stih1"> <span class="brojRetka" id="15">15</span>Treći je jezik izagnao žene čestite</p><p class="stih2">i lišio ih plodova trudbe njihove.</p><p class="stih1"> <span class="brojRetka" id="16">16</span>Tko ga sluša, taj nema počinka</p><p class="stih2">niti će imati boravišta mirna.</p><p class="stih1"> <span class="brojRetka" id="17">17</span>Udarac bičem ostavlja masnicu,</p><p class="stih2">udarac jezikom lomi kosti.</p><p class="stih1"> <span class="brojRetka" id="18">18</span>Mnogi su pali od mača,</p><p class="stih2">ali ne toliki kao od jezika.</p><p class="stih1"> <span class="brojRetka" id="19">19</span>Blago čovjeku koji se od njega zaštitio</p><p class="stih2">i nije iskusio srdžbu njegovu,</p><p class="stih1">koji nije nosio jarma njegova</p><p class="stih2">niti je bio svezan lancima njegovim.</p><p class="stih1"> <span class="brojRetka" id="20">20</span>Jer jaram je njegov jaram gvozdeni</p><p class="stih2">i lanci su njegovi lanci mjedeni.</p><p class="stih1"> <span class="brojRetka" id="21">21</span>Strašna je smrt koju donosi,</p><p class="stih2">i bolje je podzemlje od nje.</p><p class="stih1"> <span class="brojRetka" id="22">22</span>Ali nema vlasti nad pobožnicima,</p><p class="stih2">njih ne prži plamen njegov.</p><p class="stih1"> <span class="brojRetka" id="23">23</span>Njegove su žrtve oni koji ostavljaju Gospoda,</p><p class="stih2">u njima on plamti i ne gasi se,</p><p class="stih1">on će nasrnuti na njih kao lav</p><p class="stih2">i raznijeti ih kao pantera.</p><p class="stih1"> <span class="brojRetka" id="24">24</span>Gle, trnjem ogradi svoj posjed,</p><p class="stih2">zaključaj dobro svoje srebro i zlato:</p><p class="stih1"> <span class="brojRetka" id="25">25</span>tako i riječima svojim načini mjerila i utege</p><p class="stih2">i ustima svojim vrata s prijevornicom.</p><p class="stih1"> <span class="brojRetka" id="26">26</span>Pazi da ne posrneš zbog jezika svojeg</p><p class="stih2">i ne postaneš plijenom onomu koji te vreba.</p>