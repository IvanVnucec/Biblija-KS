<h4>Smrt</h4><p class="pocetakParagrafa"> <span class="brojRetka" id="1">1</span>O smrti, kako je gorka pomisao</p><p class="stih2">na te</p><p class="stih2">čovjeku koji živi sretno i usred dobara svojih,</p><p class="stih1">čovjeku koji živi spokojno i u svemu napreduje </p><p class="stih2">i još ima snage uživati raskoš!</p><p class="noviRedak"> </p><p class="stih1"> <span class="brojRetka" id="2">2</span>O smrti, odluka je tvoja dobrodošla</p><p class="stih2">čovjeku ubogu i bez snage,</p><p class="stih1">istrošenu starcu, izmorenu brigama,</p><p class="stih2">nevjeričnu i na kraju strpljivosti.</p><p class="stih1"> <span class="brojRetka" id="3">3</span>Ne boj se zakona smrti,</p><p class="stih2">sjeti se onih prije tebe</p><p class="stih2">i onih što će poslije doći.</p><p class="stih1"> <span class="brojRetka" id="4">4</span>To je presuda Gospodnja svemu živom –</p><p class="stih2">i čemu se opirati volji Svevišnjega?</p><p class="stih1">Živio ti deset, stotinu ili tisuću godina,</p><p class="stih2">u podzemlju ti neće predbacivati dužinu života.</p><h4>Kob opakih</h4><p class="stih1"> <span class="brojRetka" id="5">5</span>Opake su hulje sinovi grešnika</p><p class="stih2">i oni koji zalaze u nastambe bezbožničke.</p><p class="stih1"> <span class="brojRetka" id="6">6</span>Baština djece grešničke na propast je osuđena,</p><p class="stih2">potomstvo njihovo predmet je vječna ukora.</p><p class="stih1"> <span class="brojRetka" id="7">7</span>Bezbožna oca proklinju vlastita djeca,</p><p class="stih2">jer su zbog njega u sramoti.</p><p class="stih1"> <span class="brojRetka" id="8">8</span>Teško vama, bezbožnici,</p><p class="stih2">koji zapostavljate zakon Boga svevišnjega.</p><p class="stih1"> <span class="brojRetka" id="9">9</span>Ako ste se rodili, za prokletstvo se rodiste,</p><p class="stih2">a kad umrete, prokletstvo ćete baštiniti.</p><p class="stih1"> <span class="brojRetka" id="10">10</span>Sve što je od zemlje u zemlju se vraća,</p><p class="stih2">tako i bezbožnici iz prokletstva u propast.</p><p class="stih1"> <span class="brojRetka" id="11">11</span>Ljudi žale za svojim mrtvima,</p><p class="stih2">ali će opako ime grešnika nestati.</p><p class="noviRedak"> </p><p class="stih1"> <span class="brojRetka" id="12">12</span>Brini se za ime, jer ti ono ostaje dulje</p><p class="stih2">nego tisuće velikih zlatnih zaloga.</p><p class="stih1"> <span class="brojRetka" id="13">13</span>Sretan život traje stanovit broj dana,</p><p class="stih2">ali časno ime ostaje zauvijek.</p><h4>Osjećaj stida</h4><p class="stih1"> <span class="brojRetka" id="14">14</span>Držite, djeco, pouke moje u miru.</p><p class="stih1">Skrivena mudrost i blago nevidljivo,</p><p class="stih2">kakva je korist od obojega?</p><p class="stih1"> <span class="brojRetka" id="15">15</span>Bolji je čovjek koji krije ludost svoju</p><p class="stih2">negoli koji krije mudrost svoju.</p><p class="stih1"> <span class="brojRetka" id="16">16</span>Stidite se prema onome što vam govorim,</p><p class="stih2">jer nije dobro svakom stidu podlijegati</p><p class="stih2">niti svi jednako cijene sve.</p><p class="stih1"> <span class="brojRetka" id="17">17</span>Pred ocem i majkom stidi se bludnosti</p><p class="stih2">i laži pred poglavarom i moćnikom,</p><p class="stih1"> <span class="brojRetka" id="18">18</span>zločina pred sucem i knezom,</p><p class="stih2">bezakonja pred općinom i narodom,</p><p class="stih1"> <span class="brojRetka" id="19">19</span>nepravde pred drugom i prijateljem,</p><p class="stih2">krađe pred susjedstvom u kojem živiš.</p><p class="stih1"> <span class="brojRetka" id="20">20</span>Pred istinom Božjom i zavjetom</p><p class="stih2">stidi se naslanjati lakte na stol,</p><p class="stih1"> <span class="brojRetka" id="21">21</span>prezirno primati i darivati</p><p class="stih2">i ne odgovarati onima koji te pozdravljaju;</p><p class="stih1"> <span class="brojRetka" id="22">22</span>stidi se piljiti u tuđu ženu</p><p class="stih2">i okrenuti leđa rođaku,</p><p class="stih1"> <span class="brojRetka" id="23">23</span>prisvojiti tuđi dio ili dar,</p><p class="stih2">udvarati se udanoj ženi,</p><p class="stih1"> <span class="brojRetka" id="24">24</span>biti prisan sa sluškinjom njezinom:</p><p class="stih2">ne prilazi njezinoj postelji!</p><p class="stih1"> <span class="brojRetka" id="25">25</span>Stidi se riječi pogrde pred prijateljima svojim</p><p class="stih2">i nemoj kuditi nakon darivanja,</p><p class="stih1"> <span class="brojRetka" id="26">26</span>ponavljati i širiti glasine i izdavati tajne.</p><p class="stih1"> <span class="brojRetka" id="27">27</span>Tad ćeš biti istinski stidljiv</p><p class="stih2">i naći ćeš milost u očima sviju ljudi.</p><p class="noviRedak"> </p>