<h4>Veliki svećenik Šimun</h4><p class="pocetakParagrafa"> <span class="brojRetka" id="1">1</span>Šimun, sin Onijin, veliki</p><p class="stih2">svećenik,</p><p class="stih2">za svoga je života popravio Dom,</p><p class="stih2">u svoje je vrijeme učvrstio hram.</p><p class="stih1"> <span class="brojRetka" id="2">2</span>Položio temelje dvostruke visine</p><p class="stih2">i visoka kruništa oko svetišta.</p><p class="stih1"> <span class="brojRetka" id="3">3</span>U njegovo je vrijeme vodeno spremište iskopano,</p><p class="stih2">jezero poput mora golemo.</p><p class="stih1"> <span class="brojRetka" id="4">4</span>U brizi da narod izbavi od propasti,</p><p class="stih2">utvrdio je grad protiv opsade.</p><p class="stih1"> <span class="brojRetka" id="5">5</span>Kako li krasan bješe, okružen gomilom ljudi,</p><p class="stih2">kad bi izašao iza zastora Doma!</p><p class="stih1"> <span class="brojRetka" id="6">6</span>Kao zvijezda Danica među oblacima</p><p class="stih2">i kao mjesec pun;</p><p class="stih1"> <span class="brojRetka" id="7">7</span>kao sunce koje obasjava hram Svevišnjega</p><p class="stih2">i kao sjajna duga na blistavim oblacima;</p><p class="stih1"> <span class="brojRetka" id="8">8</span>kao ruža u proljetne dane</p><p class="stih2">i kao ljiljan kraj izvora;</p><p class="stih2">kao grana tamjanova za žara ljetnoga</p><p class="stih1"> <span class="brojRetka" id="9">9</span>i kao plamen i kâd u kadionici;</p><p class="stih2">kao vrč od kovana zlata,</p><p class="stih2">optočen mnogovrsnim dragim kamenjem;</p><p class="stih1"> <span class="brojRetka" id="10">10</span>kao maslina puna plodova</p><p class="stih2">i kao čempres što se diže u oblake.</p><p class="stih1"> <span class="brojRetka" id="11">11</span>Kad bi na se metnuo krasnu odjeću</p><p class="stih2">i obukao se u divne haljine,</p><p class="stih1">i kad bi se uspinjao na sveti žrtvenik</p><p class="stih2">i ispunio trijem Svetišta svojim veličanstvom;</p><p class="stih1"> <span class="brojRetka" id="12">12</span>kad je primao žrtvene dijelove iz ruku svećenika,</p><p class="stih2">a sam stajao kod ognjišta oltarskog</p><p class="stih1">okružen vijencem braće svoje</p><p class="stih2">kao mladi cedar libanonski:</p><p class="stih2">okruživahu ga kao grane palmine</p><p class="stih1"> <span class="brojRetka" id="13">13</span>svi sinovi Aronovi u slavi svojoj,</p><p class="stih2">s prinosima Gospodnjim na rukama,</p><p class="stih2">pred svim zborom Izraelovim.</p><p class="stih1"> <span class="brojRetka" id="14">14</span>Dok je on vršio službu kod oltara,</p><p class="stih2">prinosili su po redu prinose Svevišnjem, Svevladaru;</p><p class="stih1"> <span class="brojRetka" id="15">15</span>pružio bi ruku svoju za posudom</p><p class="stih2">i prolio soka od grožđa,</p><p class="stih1">izlivši ga na podnožje oltarsko</p><p class="stih2">za ugodni miris svevišnjem Kralju svega.</p><p class="stih1"> <span class="brojRetka" id="16">16</span>Klicali bi tad sinovi Aronovi</p><p class="stih2">i trubili u trublje od tučene kovine</p><p class="stih1">i ječali jekom silnom</p><p class="stih2">u spomen pred Svevišnjim.</p><p class="stih1"> <span class="brojRetka" id="17">17</span>I tada bi sav narod odjednom</p><p class="stih2">pao na zemlju ničice</p><p class="stih1">da se pokloni Gospodu,</p><p class="stih2">Svevladaru, Bogu svevišnjem.</p><p class="stih1"> <span class="brojRetka" id="18">18</span>A pjevači bi zapjevali pjesme hvalbenice:</p><p class="stih2">sladak bijaše zvuk mnoštva tih glasova,</p><p class="stih1"> <span class="brojRetka" id="19">19</span>dok se narod utjecao Bogu svevišnjem,</p><p class="stih2">moleći se pred Milosrdnim</p><p class="stih1">dok se ne bi svršila služba Gospodnja</p><p class="stih2">i obred priveo kraju.</p><p class="stih1"> <span class="brojRetka" id="20">20</span>Potom bi sišao i podigao ruke svoje</p><p class="stih2">nad svim zborom sinova Izraelovih</p><p class="stih1">da blagoslov Gospodnji svojim usnama izusti</p><p class="stih2">i prodiči se njegovim imenom.</p><p class="stih1"> <span class="brojRetka" id="21">21</span>I još jednom svi bi pali ničice</p><p class="stih2">da prime blagoslov Svevišnjeg.</p><h4>Nagovor</h4><p class="stih1"> <span class="brojRetka" id="22">22</span>A sada blagoslovite Boga svemira,</p><p class="stih2">koji čini čudesa svagdje,</p><p class="stih1">koji uzdiže naše dane od utrobe majčine</p><p class="stih2">i čini s nama po milosti svojoj.</p><p class="stih1"> <span class="brojRetka" id="23">23</span>On neka nam dadne radosno srce</p><p class="stih2">i podari mir našem vremenu, u Izraelu,</p><p class="stih2">na vijeke vijekova.</p><p class="stih1"> <span class="brojRetka" id="24">24</span>Neka milost njegova bude trajno s nama</p><p class="stih2">i neka nas u naše vrijeme izbavi.</p><h4>Brojčane izreke</h4><p class="stih1"> <span class="brojRetka" id="25">25</span>Na dva se naroda gnuša moja duša,</p><p class="stih2">a treći i nije narod:</p><p class="stih1"> <span class="brojRetka" id="26">26</span>na žitelje Seirske gore i na Filistejce</p><p class="stih2">i na ludi puk koji živi u Šekemu.</p><h4>Zaključak</h4><p class="stih1"> <span class="brojRetka" id="27">27</span>Pouku u mudrosti i znanosti zapisao je u knjigu ovu</p><p class="stih2">Isus, sin Sirahov, Eleazar, iz Jeruzalema,</p><p class="stih2">koji je kao kišu izlio mudrost svojeg srca.</p><p class="stih1"> <span class="brojRetka" id="28">28</span>Blago čovjeku koji o ovome razmišlja</p><p class="stih2">i primajući to k srcu postaje mudar.</p><p class="stih1"> <span class="brojRetka" id="29">29</span>Bude li postupao prema tome,</p><p class="stih2">u svemu će biti moćan,</p><p class="stih2">jer je svjetlost Gospodnja njegov put.</p>