<p class="pocetakParagrafa"> <span class="brojRetka" id="1">1</span>Gospod stvori čovjeka od zemlje</p><p class="stih2">i opet ga u nju vraća.</p><p class="stih1"> <span class="brojRetka" id="2">2</span>Dao je ljudima točan broj dana i određeno vrijeme,</p><p class="stih2">dade im i vlast nad svime što je na zemlji.</p><p class="stih1"> <span class="brojRetka" id="3">3</span>Odjenu ih snagom kakva je njegova</p><p class="stih2">i stvori ih na sliku svoju.</p><p class="stih1"> <span class="brojRetka" id="4">4</span>Svakom je stvoru udahnuo strah od čovjeka,</p><p class="stih2">da bi on gospodario zvijerima i pticama.</p><p class="stih1"> <span class="brojRetka" id="6">6</span>Oblikovao im jezik, oči, uši,</p><p class="stih2">i srce im dade da razmišljaju.</p><p class="stih1"> <span class="brojRetka" id="7">7</span>Napuni ih znanjem i razumijevanjem</p><p class="stih2">i otkri im dobro i zlo.</p><p class="stih1"> <span class="brojRetka" id="8">8</span>Oči je svoje stavio u srca njihova</p><p class="stih2">da im pokaže veličanstvo djela svojih.</p><p class="stih1"> <span class="brojRetka" id="10">10</span>Oni će slaviti njegovo sveto ime,</p><p class="stih2">pričajući o veličanstvu djela njegovih.</p><p class="stih1"> <span class="brojRetka" id="11">11</span>Još im umnoži znanje</p><p class="stih2">i obdari ih zakonom života.</p><p class="stih1"> <span class="brojRetka" id="12">12</span>Učini s njima savez vječni</p><p class="stih2">i pouči ih sudovima svojim.</p><p class="stih1"> <span class="brojRetka" id="13">13</span>Oči su njihove gledale slavu veličanstvenu</p><p class="stih2">i uho slušalo slavni njegov glas.</p><p class="stih1"> <span class="brojRetka" id="14">14</span>»Čuvajte se svakoga zla«, reče im</p><p class="stih2">i odredi im dužnosti prema bližnjemu.</p><h4>Božanski sudac</h4><p class="stih1"> <span class="brojRetka" id="15">15</span>Njihovi su putovi uvijek pred njim,</p><p class="stih2">ne mogu se sakriti pred očima njegovim.</p><p class="stih1"> <span class="brojRetka" id="17">17</span>Svakomu narodu postavi vladara,</p><p class="stih2">ali je Izrael baština Gospodnja.</p><p class="stih1"> <span class="brojRetka" id="19">19</span>Sva su djela njihova pred njim kao sunce,</p><p class="stih2">i oči njegove svagda paze na putove njihove.</p><p class="stih1"> <span class="brojRetka" id="20">20</span>Ne mogu se pred njim sakriti nepravde njihove,</p><p class="stih2">pred Gospodom su svi grijesi njihovi.</p><p class="stih1"> <span class="brojRetka" id="22">22</span>Milostinja čovjekova njemu je kao pečat,</p><p class="stih2">i na dobročinstvo pazi kao na zjenicu oka.</p><p class="stih1"> <span class="brojRetka" id="23">23</span>Jednoga će se dana dići i platiti im,</p><p class="stih2">svakomu će plaća pasti na vlastitu glavu.</p><p class="stih1"> <span class="brojRetka" id="24">24</span>Samo pokajnicima dopušta povratak</p><p class="stih2">i tješi one koji su izgubili nadu.</p><h4>Poziv na pokoru</h4><p class="stih1"> <span class="brojRetka" id="25">25</span>Obrati se Gospodu i okani se grijehâ,</p><p class="stih2">moli se pred licem njegovim i prestani ga vrijeđati.</p><p class="stih1"> <span class="brojRetka" id="26">26</span>Vrati se Višnjem i okani se nepravde</p><p class="stih2">i jako zamrzi na gnusan čin.</p><p class="stih1"> <span class="brojRetka" id="27">27</span>Jer tko će hvaliti Svevišnjeg u podzemlju</p><p class="stih2">mjesto živih koji ga mogu slaviti?</p><p class="stih1"> <span class="brojRetka" id="28">28</span>Hvala mrtvih mrtva je – kao da ih nema,</p><p class="stih2">samo živ i zdrav hvali Gospodina.</p><p class="stih1"> <span class="brojRetka" id="29">29</span>O kako je veliko milosrđe u Gospoda,</p><p class="stih2">praštanje onima koji mu se obraćaju!</p><p class="stih1"> <span class="brojRetka" id="30">30</span>Ljudi ne mogu sve,</p><p class="stih2">jer sin čovjekov nije besmrtan.</p><p class="stih1"> <span class="brojRetka" id="31">31</span>Što je svjetlije od sunca? Pa i ono pomrkne.</p><p class="stih2">Tijelo i krv mogu hraniti samo zloću.</p><p class="stih1"> <span class="brojRetka" id="32">32</span>Gospod nadzire sile na visokim nebesima,</p><p class="stih2">a svi su ljudi samo prah i pepeo.</p>