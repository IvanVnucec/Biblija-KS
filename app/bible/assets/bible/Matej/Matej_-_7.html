<h4>Ne sudite!</h4><p class="pocetakParagrafa"> <span class="brojRetka" id="1">1</span>»Ne sudite da ne budete suđeni!  <span class="brojRetka" id="2">2</span>Jer sudom kojim sudite bit ćete suđeni. I mjerom kojom mjerite mjerit će vam se.  <span class="brojRetka" id="3">3</span>Što gledaš trun u oku brata svojega, a brvna u oku svome ne opažaš?  <span class="brojRetka" id="4">4</span>Ili kako možeš reći bratu svomu: ‘De da ti izvadim trun iz oka’, a eto brvna u oku tvom?  <span class="brojRetka" id="5">5</span>Licemjere, izvadi najprije brvno iz oka svoga pa ćeš onda dobro vidjeti izvaditi trun iz oka bratova!«</p><p class="noviRedak"> <h4>Ne obeščašćujte svetinje!</h4><p class="pocetakParagrafa"> <span class="brojRetka" id="6">6</span>»Ne dajte svetinje psima! Niti svoga biserja bacajte pred svinje da ga ne pogaze nogama pa se okrenu i rastrgaju vas.«</p><p class="noviRedak"> <h4>Uspješnost molitve</h4><p class="pocetakParagrafa"> <span class="brojRetka" id="7">7</span>»Ištite i dat će vam se! Tražite i naći ćete! Kucajte i otvorit će vam se!  <span class="brojRetka" id="8">8</span>Doista, tko god ište, prima; i tko traži, nalazi; i onomu koji kuca otvorit će se.  <span class="brojRetka" id="9">9</span>Ta ima li koga među vama da bi svojemu sinu, ako ga zaište kruha, kamen dao?  <span class="brojRetka" id="10">10</span>Ili ako ribu zaište, zar će mu zmiju dati?  <span class="brojRetka" id="11">11</span>Ako dakle vi, iako zli, znate dobrim darima darivati djecu svoju, koliko li će više Otac vaš, koji je na nebesima, dobrima obdariti one koji ga zaištu!«</p><p class="noviRedak"> <h4>Zlatno pravilo</h4><p class="pocetakParagrafa"> <span class="brojRetka" id="12">12</span>»Sve, dakle, što želite da ljudi vama čine, činite i vi njima. To je, doista, Zakon i Proroci.«</p><p class="noviRedak"> <h4>Dva puta</h4><p class="pocetakParagrafa"> <span class="brojRetka" id="13">13</span>»Uđite na uska vrata! Jer široka su vrata i prostran put koji vodi u propast i mnogo ih je koji njime idu.  <span class="brojRetka" id="14">14</span>O kako su uska vrata i tijesan put koji vodi u Život i malo ih je koji ga nalaze!«</p><p class="noviRedak"> <h4>Lažni proroci</h4><p class="pocetakParagrafa"> <span class="brojRetka" id="15">15</span>»Čuvajte se lažnih proroka koji dolaze k vama u ovčjem odijelu, a iznutra su vuci grabežljivi.  <span class="brojRetka" id="16">16</span>Po njihovim ćete ih plodovima prepoznati. Bere li se s trnja grožđe ili s bodljike smokve?  <span class="brojRetka" id="17">17</span>Tako svako dobro stablo rađa dobrim plodovima, a nevaljalo stablo rađa plodovima zlim.  <span class="brojRetka" id="18">18</span>Ne može dobro stablo donijeti zlih plodova niti nevaljalo stablo dobrih plodova.  <span class="brojRetka" id="19">19</span>Svako stablo koje ne rađa dobrim plodom siječe se i u oganj baca.  <span class="brojRetka" id="20">20</span>Dakle: po plodovima ćete ih njihovim prepoznati.«</p><p class="noviRedak"> <h4>Pravi učenici</h4><p class="pocetakParagrafa"> <span class="brojRetka" id="21">21</span>»Neće u kraljevstvo nebesko ući svaki koji mi govori: ‘Gospodine, Gospodine!’, nego onaj koji vrši volju Oca mojega, koji je na nebesima.  <span class="brojRetka" id="22">22</span>Mnogi će me u onaj dan pitati: ‘Gospodine, Gospodine! Nismo li mi u tvoje ime prorokovali, u tvoje ime đavle izgonili, u tvoje ime mnoga čudesa činili?’  <span class="brojRetka" id="23">23</span>Tada ću im kazati: ‘Nikad vas nisam poznavao! Nosite se od mene, vi bezakonici!’«</p><p class="noviRedak"> <h4>Kuća na stijeni i kuća na pijesku.Zaključak besjede na gori</h4><p class="pocetakParagrafa"> <span class="brojRetka" id="24">24</span>»Stoga, tko god sluša ove moje riječi i izvršava ih, bit će kao mudar čovjek koji sagradi kuću na stijeni.  <span class="brojRetka" id="25">25</span>Zapljušti kiša, navale bujice, duhnu vjetrovi i sruče se na tu kuću, ali ona ne pada. Jer – utemeljena je na stijeni.«</p><p class="pocetakParagrafa"> <span class="brojRetka" id="26">26</span>»Naprotiv, tko god sluša ove moje riječi, a ne vrši ih, bit će kao lud čovjek koji sagradi kuću na pijesku.  <span class="brojRetka" id="27">27</span>Zapljušti kiša, navale bujice, duhnu vjetrovi i sruče se na tu kuću i ona se sruši. I bijaše to ruševina velika.«</p><p class="pocetakParagrafa"> <span class="brojRetka" id="28">28</span>Kad Isus završi te svoje besjede, mnoštvo osta zaneseno njegovim naukom.  <span class="brojRetka" id="29">29</span>Ta učio ih kao onaj koji ima vlast, a ne kao njihovi pismoznanci.</p></p></p></p></p></p></p></p>