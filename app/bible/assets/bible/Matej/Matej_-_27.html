<h4>Isus predan Pilatu</h4><p class="pocetakParagrafa"> <span class="brojRetka" id="1">1</span>A kad objutri, svi su glavari svećenički i starješine narodne održali vijećanje protiv Isusa da ga pogube.  <span class="brojRetka" id="2">2</span>I svezana ga odveli i predali upravitelju Pilatu.</p><p class="noviRedak"> <h4>Judina smrt</h4><p class="pocetakParagrafa"> <span class="brojRetka" id="3">3</span>Kada Juda, njegov izdajica, vidje da je Isus osuđen, pokaja se i vrati trideset srebrnjaka glavarima svećeničkim i starješinama  <span class="brojRetka" id="4">4</span>govoreći: »Sagriješih predavši krv nedužnu!« Odgovoriše: »Što se to nas tiče? To je tvoja stvar!«  <span class="brojRetka" id="5">5</span>I bacivši srebrnjake u Hram, ode te se objesi.</p><p class="pocetakParagrafa"> <span class="brojRetka" id="6">6</span>Glavari svećenički uzeše srebrnjake i rekoše:  <span class="brojRetka" id="7">7</span>»Nije dopušteno staviti ih u hramsku riznicu jer su krvarina.« Posavjetuju se i kupe za njih lončarovu njivu za ukop stranaca.  <span class="brojRetka" id="8">8</span>Stoga se ona njiva zove »Krvava njiva« sve do danas.  <span class="brojRetka" id="9">9</span>Tada se ispuni što je rečeno po proroku Jeremiji: Uzeše trideset srebrnjaka – cijenu Neprocjenjivoga kojega procijeniše sinovi Izraelovi – <span class="brojRetka" id="10">10</span>i dadoše ih za njivu lončarovu kako mi naredi Gospodin.</p><p class="noviRedak"> <h4>Pred Pilatom</h4><p class="pocetakParagrafa"> <span class="brojRetka" id="11">11</span>Dovedoše dakle Isusa pred upravitelja. Upita ga upravitelj: »Ti li si kralj židovski?« On odgovori: »Ti kažeš.«  <span class="brojRetka" id="12">12</span>I dok su ga glavari svećenički i starješine narodne optuživale, ništa nije odgovarao.  <span class="brojRetka" id="13">13</span>Tada mu reče Pilat: »Ne čuješ li što sve protiv tebe svjedoče?«  <span class="brojRetka" id="14">14</span>I ne odgovori mu ni na jednu riječ te se upravitelj silno čudio.</p><p class="pocetakParagrafa"> <span class="brojRetka" id="15">15</span>A o Blagdanu upravitelj je običavao svjetini pustiti jednoga uznika, koga bi već htjeli.  <span class="brojRetka" id="16">16</span>Tada upravo bijaše u njih poznati uznik zvani Baraba.  <span class="brojRetka" id="17">17</span>Kad se dakle sabraše, reče im Pilat: »Koga hoćete da vam pustim: Barabu ili Isusa koji se zove Krist?«  <span class="brojRetka" id="18">18</span>Znao je doista da ga predadoše iz zavisti.</p><p class="pocetakParagrafa"> <span class="brojRetka" id="19">19</span>Dok je sjedio na sudačkoj stolici, poruči mu njegova žena: »Mani se ti onoga pravednika jer sam danas u snu mnogo pretrpjela zbog njega.«</p><p class="pocetakParagrafa"> <span class="brojRetka" id="20">20</span>Međutim, glavari svećenički i starješine nagovore svjetinu da zaište Barabu, a Isus da se pogubi.  <span class="brojRetka" id="21">21</span>Upita ih dakle upravitelj: »Kojega od ove dvojice hoćete da vam pustim?« A oni rekoše: »Barabu!«  <span class="brojRetka" id="22">22</span>Kaže im Pilat: »Što dakle da učinim s Isusom koji se zove Krist?« Oni će: »Neka se razapne.«  <span class="brojRetka" id="23">23</span>A on upita: »A što je zla učinio?« Vikahu još jače: »Neka se razapne!«</p><p class="pocetakParagrafa"> <span class="brojRetka" id="24">24</span>Kad Pilat vidje da ništa ne koristi, nego da biva sve veći metež, uzme vodu i opere ruke pred svjetinom govoreći: »Nevin sam od krvi ove! Vi se pazite!«  <span class="brojRetka" id="25">25</span>Sav narod nato odvrati: »Krv njegova na nas i na djecu našu!«  <span class="brojRetka" id="26">26</span>Tada im pusti Barabu, a Isusa, izbičevana, preda da se razapne.</p><p class="noviRedak"> <h4>Trnova kruna</h4><p class="pocetakParagrafa"> <span class="brojRetka" id="27">27</span>Onda vojnici upraviteljevi uvedoše Isusa u dvor upraviteljev i skupiše oko njega cijelu četu.  <span class="brojRetka" id="28">28</span>Svukoše ga pa zaogrnuše skrletnim plaštem.  <span class="brojRetka" id="29">29</span>Spletoše zatim vijenac od trnja i staviše mu na glavu, a tako i trsku u desnicu. Prigibajući pred njim koljena, izrugivahu ga: »Zdravo, kralju židovski!«  <span class="brojRetka" id="30">30</span>Onda pljujući po njemu, uzimahu trsku i udarahu ga njome po glavi.</p><p class="pocetakParagrafa"> <span class="brojRetka" id="31">31</span>Pošto ga izrugaše, svukoše mu plašt, obukoše mu njegove haljine pa ga odvedoše da ga razapnu.</p><p class="noviRedak"> <h4>Raspeće</h4><p class="pocetakParagrafa"> <span class="brojRetka" id="32">32</span>Izlazeći nađu nekoga čovjeka Cirenca, imenom Šimuna, i prisile ga da mu ponese križ.</p><p class="pocetakParagrafa"> <span class="brojRetka" id="33">33</span>I dođoše na mjesto zvano Golgota, to jest Lubanjsko mjesto,  <span class="brojRetka" id="34">34</span>dadoše mu piti vino sa žuči pomiješano. I kad okusi, ne htje piti.  <span class="brojRetka" id="35">35</span>A pošto ga razapeše, razdijeliše među se haljine njegove bacivši kocku. <span class="brojRetka" id="36">36</span>I sjedeći ondje, čuvahu ga.</p><p class="pocetakParagrafa"> <span class="brojRetka" id="37">37</span>I staviše mu ponad glave krivicu napisanu: »Ovo je Isus, kralj židovski.«</p><p class="pocetakParagrafa"> <span class="brojRetka" id="38">38</span>Tada razapeše s njime dva razbojnika, jednoga zdesna, drugoga slijeva.</p><p class="pocetakParagrafa"> <span class="brojRetka" id="39">39</span>A prolaznici su ga pogrđivali mašući glavama:  <span class="brojRetka" id="40">40</span>»Ti koji razvaljuješ Hram i za tri ga dana sagradiš, spasi sam sebe! Ako si Sin Božji, siđi s križa!«  <span class="brojRetka" id="41">41</span>Slično i glavari svećenički s pismoznancima i starješinama, rugajući se, govorahu:  <span class="brojRetka" id="42">42</span>»Druge je spasio, sebe ne može spasiti! Kralj je Izraelov! Neka sada siđe s križa pa ćemo povjerovati u nj!  <span class="brojRetka" id="43">43</span>Uzdao se u Boga! Neka ga sad izbavi ako mu omilje! Ta govorio je: ‘Sin sam Božji!’«  <span class="brojRetka" id="44">44</span>Tako ga vrijeđahu i s njim raspeti razbojnici.</p><p class="noviRedak"> <h4>Isusova smrt</h4><p class="pocetakParagrafa"> <span class="brojRetka" id="45">45</span>Od šeste ure nasta tama po svoj zemlji – do ure devete.  <span class="brojRetka" id="46">46</span>O devetoj uri povika Isus iza glasa: »Eli, Eli, lema sabahtani?« To će reći: »Bože moj, Bože moj, zašto si me ostavio?« <span class="brojRetka" id="47">47</span>A neki od nazočnih, čuvši to, govorahu: »Ovaj zove Iliju.«  <span class="brojRetka" id="48">48</span>I odmah pritrča jedan od njih, uze spužvu, natopi je octom, natakne je na trsku i pruži mu piti. <span class="brojRetka" id="49">49</span>A ostali rekoše: »Pusti da vidimo hoće li doći Ilija da ga spasi.«  <span class="brojRetka" id="50">50</span>A Isus opet povika iza glasa i ispusti duh.</p><p class="pocetakParagrafa"> <span class="brojRetka" id="51">51</span>I gle, zavjesa se hramska razdrije odozgor dodolje, nadvoje; zemlja se potrese, pećine se raspukoše,  <span class="brojRetka" id="52">52</span>grobovi otvoriše i tjelesa mnogih svetih preminulih uskrsnuše  <span class="brojRetka" id="53">53</span>te iziđoše iz grobova nakon njegova uskrsnuća, uđoše u sveti grad i pokazaše se mnogima.</p><p class="pocetakParagrafa"> <span class="brojRetka" id="54">54</span>A satnik i oni koji su s njime čuvali Isusa vidješe potres i što se zbiva, silno se prestrašiše i rekoše: »Uistinu, Sin Božji bijaše ovaj.«</p><p class="pocetakParagrafa"> <span class="brojRetka" id="55">55</span>A bijahu ondje i izdaleka promatrahu mnoge žene što su iz Galileje išle za Isusom poslužujući mu;  <span class="brojRetka" id="56">56</span>među njima Marija Magdalena i Marija, Jakovljeva i Josipova majka, i majka sinova Zebedejevih.</p><p class="noviRedak"> <h4>Ukop</h4><p class="pocetakParagrafa"> <span class="brojRetka" id="57">57</span>Uvečer dođe neki bogat čovjek iz Arimateje, imenom Josip, koji i sam bijaše učenik Isusov.  <span class="brojRetka" id="58">58</span>On pristupi Pilatu i zaiska tijelo Isusovo. Tada Pilat zapovjedi da mu se dadne.  <span class="brojRetka" id="59">59</span>Josip uze tijelo, povi ga u čisto platno  <span class="brojRetka" id="60">60</span>i položi u svoj novi grob koji bijaše isklesao u stijeni. Dokotrlja velik kamen na grobna vrata i otiđe.</p><p class="pocetakParagrafa"> <span class="brojRetka" id="61">61</span>A bijahu ondje Marija Magdalena i druga Marija: sjedile su nasuprot grobu.</p><p class="noviRedak"> <h4>Straža na grobu</h4><p class="pocetakParagrafa"> <span class="brojRetka" id="62">62</span>Sutradan, to jest dan nakon Priprave, sabraše se glavari svećenički i farizeji kod Pilata  <span class="brojRetka" id="63">63</span>te mu rekoše: »Gospodaru, sjetismo se da onaj varalica još za života kaza: ‘Nakon tri dana uskrsnut ću.’  <span class="brojRetka" id="64">64</span>Zapovjedi dakle da se grob osigura sve do trećega dana da ne bi možda došli njegovi učenici, ukrali ga pa rekli narodu: ‘Uskrsnuo je od mrtvih!’ I bit će posljednja prijevara gora od prve.«  <span class="brojRetka" id="65">65</span>Reče im Pilat: »Imate stražu! Idite i osigurajte kako znate!«  <span class="brojRetka" id="66">66</span>Nato oni odu i osiguraju grob: zapečate kamen i postave stražu.</p></p></p></p></p></p></p></p>