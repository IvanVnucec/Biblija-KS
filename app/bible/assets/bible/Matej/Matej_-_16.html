<h4>Znak Jonin</h4><p class="pocetakParagrafa"> <span class="brojRetka" id="1">1</span>Pristupe k njemu farizeji i saduceji. Iskušavajući ga, zatraže da im pokaže kakav znak s neba.  <span class="brojRetka" id="2">2</span>On im odgovori: »Uvečer govorite: ‘Bit će vedro, nebo se žari.’  <span class="brojRetka" id="3">3</span>A ujutro: ‘Danas će nevrijeme, nebo se tamno zacrvenjelo.’ Lice neba znadete rasuditi, a znakove vremenâ ne znate.  <span class="brojRetka" id="4">4</span>Naraštaj opak i preljubnički znak trâži, ali mu se znak neće dati doli znak Jonin.« Tada ih ostavi i ode.</p><p class="noviRedak"> <h4>Kvasac farizejski i saducejski</h4><p class="pocetakParagrafa"> <span class="brojRetka" id="5">5</span>Učenici dođoše prijeko, a zaboraviše ponijeti kruha.  <span class="brojRetka" id="6">6</span>A Isus im reče: »Pazite, čuvajte se kvasca farizejskog i saducejskog!«  <span class="brojRetka" id="7">7</span>Oni zamišljeni među sobom govorahu: »Kruha ne ponijesmo.«  <span class="brojRetka" id="8">8</span>Zamijetio to Isus pa reče: »Što ste zamišljeni, malovjerni, da kruha nemate?  <span class="brojRetka" id="9">9</span>Zar još ne shvaćate, ne sjećate li se onih pet kruhova na pet tisuća i koliko košara nakupiste?  <span class="brojRetka" id="10">10</span>I onih sedam kruhova na četiri tisuće i koliko košara nakupiste?  <span class="brojRetka" id="11">11</span>Kako onda ne shvaćate da vam to ne rekoh o kruhu? Nego, čuvajte se kvasca farizejskog i saducejskog.«  <span class="brojRetka" id="12">12</span>Tada razumješe kako im ne reče da se čuvaju kvasca krušnoga, nego nauka farizejskog i saducejskoga.</p><p class="noviRedak"> <h4>Ispovijest Petrova</h4><p class="pocetakParagrafa"> <span class="brojRetka" id="13">13</span>Kad Isus dođe u krajeve Cezareje Filipove, upita učenike: »Što govore ljudi, tko je Sin Čovječji?«  <span class="brojRetka" id="14">14</span>Oni rekoše: »Jedni da je Ivan Krstitelj; drugi da je Ilija; treći opet da je Jeremija ili koji od prorokâ.«  <span class="brojRetka" id="15">15</span>Kaže im: »A vi, što vi kažete, tko sam ja?«  <span class="brojRetka" id="16">16</span>Šimun Petar prihvati i reče: »Ti si Krist-Pomazanik, Sin Boga živoga.«  <span class="brojRetka" id="17">17</span>Nato Isus reče njemu: »Blago tebi, Šimune, sine Jonin, jer ti to ne objavi tijelo i krv, nego Otac moj, koji je na nebesima.  <span class="brojRetka" id="18">18</span>A ja tebi kažem: Ti si Petar-Stijena i na toj stijeni sagradit ću Crkvu svoju i vrata paklena neće je nadvladati.  <span class="brojRetka" id="19">19</span>Tebi ću dati ključeve kraljevstva nebeskoga, pa što god svežeš na zemlji, bit će svezano na nebesima; a što god odriješiš na zemlji, bit će odriješeno na nebesima.«  <span class="brojRetka" id="20">20</span>Tada zaprijeti učenicima neka nikomu ne reknu da je on Krist.</p><p class="noviRedak"> <h4>Prvi navještaj muke i uskrsnuća</h4><p class="pocetakParagrafa"> <span class="brojRetka" id="21">21</span>Otada poče Isus upućivati učenike kako treba da pođe u Jeruzalem, da mnogo pretrpi od starješina, glavara svećeničkih i pismoznanaca, da bude ubijen i treći dan da uskrsne.</p><p class="pocetakParagrafa"> <span class="brojRetka" id="22">22</span>Petar ga uze na stranu i poče odvraćati: »Bože sačuvaj, Gospodine! Ne, to se tebi ne smije dogoditi!«  <span class="brojRetka" id="23">23</span>Isus se okrene i reče Petru: »Nosi se od mene, sotono! Sablazan si mi jer ti nije na pameti što je Božje, nego što je ljudsko!«</p><p class="noviRedak"> <h4>Uvjeti nasljedovanja Isusova</h4><p class="pocetakParagrafa"> <span class="brojRetka" id="24">24</span>Tada Isus reče svojim učenicima: »Hoće li tko za mnom, neka se odrekne samoga sebe, neka uzme svoj križ i neka ide za mnom.  <span class="brojRetka" id="25">25</span>Tko hoće život svoj spasiti, izgubit će ga, a tko izgubi život svoj poradi mene, naći će ga.  <span class="brojRetka" id="26">26</span>Ta što će koristiti čovjeku ako sav svijet stekne, a životu svojemu naudi? Ili što će čovjek dati u zamjenu za život svoj?  <span class="brojRetka" id="27">27</span>Doći će, doista, Sin Čovječji u slavi Oca svoga s anđelima svojim i tada će naplatiti svakomu po djelima njegovim.«</p><p class="pocetakParagrafa"> <span class="brojRetka" id="28">28</span>»Zaista, kažem vam, neki od ovdje nazočnih neće okusiti smrti dok ne vide Sina Čovječjega gdje dolazi sa svojim kraljevstvom.«</p></p></p></p></p>