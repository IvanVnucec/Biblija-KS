<h4>Zaručnik</h4><p class="pocetakParagrafa"></p><p class="stih1"> <span class="brojRetka" id="1">1</span>Kako si lijepa, prijateljice moja, kako si lijepa!</p><p class="stih2">Imaš oči kao golubica</p><p class="stih2">(kad gledaš) ispod koprene.</p><p class="stih2">Kosa ti je kao stado koza</p><p class="stih2">što izađoše na brdo Gilead.</p><p class="noviRedak"> </p><p class="stih1"> <span class="brojRetka" id="2">2</span>Zubi su ti kao stado ovaca ostriženih</p><p class="stih2">kad s kupanja dolaze:</p><p class="stih2">idu dvije i dvije kao blizanke</p><p class="stih2">i nijedna nije osamljena.</p><p class="noviRedak"> </p><p class="stih1"> <span class="brojRetka" id="3">3</span>Usne su tvoje kao trake od grimiza</p><p class="stih2">i riječi su tvoje dražesne,</p><p class="stih2">kao kriške mogranja tvoji su obrazi</p><p class="stih2">pod koprenom tvojom.</p><p class="noviRedak"> </p><p class="stih1"> <span class="brojRetka" id="4">4</span>Vrat ti je kao kula Davidova,</p><p class="stih2">za obranu sagrađena:</p><p class="stih2">tisuću štitova visi na njoj,</p><p class="stih2">sve oklopi junački.</p><p class="noviRedak"> </p><p class="stih1"> <span class="brojRetka" id="5">5</span>Tvoje su dvije dojke</p><p class="stih2">kao dva laneta, blizanca košutina,</p><p class="stih2">što pasu među ljiljanima.</p><p class="noviRedak"> </p><p class="stih1"> <span class="brojRetka" id="6">6</span>Prije nego dan izdahne</p><p class="stih2">i sjene se spuste,</p><p class="stih2">poći ću na brdo smirne,</p><p class="stih2">na brežuljak tamjana.</p><p class="noviRedak"> </p><p class="stih1"> <span class="brojRetka" id="7">7</span>Sva si lijepa, prijateljice moja,</p><p class="stih2">i nema mane na tebi.</p><h4>Razgovor zaručnika i zaručnice </h4><p class="stih1"> <span class="brojRetka" id="8">8</span>Pođi sa mnom s Libana,</p><p class="stih2">nevjesto, pođi sa mnom s Libana.</p><p class="stih2">Siđi s vrha Amane,</p><p class="stih2">s vrha Senira i Hermona,</p><p class="stih2">iz lavljih špilja,</p><p class="stih2">s planina leopardskih.</p><p class="noviRedak"> </p><p class="stih1"> <span class="brojRetka" id="9">9</span>Srce si mi ranila,</p><p class="stih2">sestro moja, nevjesto,</p><p class="stih2">srce si mi ranila</p><p class="stih2">jednim Stih1edom svojim,</p><p class="stih2">jednim samim biserom kolajne svoje.</p><p class="noviRedak"> </p><p class="stih1"> <span class="brojRetka" id="10">10</span>Kako je slatka ljubav tvoja,</p><p class="stih2">sestro moja, nevjesto!</p><p class="stih2">Slađa je ljubav tvoja od vina,</p><p class="stih2">a miris ulja tvojih ugodniji</p><p class="stih2">od svih mirisa.</p><p class="noviRedak"> </p><p class="stih1"> <span class="brojRetka" id="11">11</span>S usana tvojih, nevjesto, saće kapa,</p><p class="stih2">pod jezikom ti je med i mlijeko,</p><p class="stih2">a miris je haljina tvojih</p><p class="stih2">kao miris libanski.</p><p class="noviRedak"> </p><p class="stih1"> <span class="brojRetka" id="12">12</span>Ti si vrt zatvoren, </p><p class="stih2">sestro moja, nevjesto,</p><p class="stih2">vrt zatvoren i zdenac zapečaćen.</p><p class="stih1"> <span class="brojRetka" id="13">13</span>Mladice su tvoje vrt mogranja</p><p class="stih2">pun biranih plodova:</p><p class="stih1"> <span class="brojRetka" id="14">14</span>nard i šafran,</p><p class="stih2">mirisna trska i cimet,</p><p class="stih2">sa svim stabljikama tamjanovim,</p><p class="stih2">smirna i aloj s najboljim mirisima.</p><p class="stih1"> <span class="brojRetka" id="15">15</span>Zdenac je u mom vrtu,</p><p class="stih2">izvor žive vode</p><p class="stih2">koja teče s Libana.</p><h4>Zaručnica</h4><p class="stih1"> <span class="brojRetka" id="16">16</span>Ustani, sjevernjače,</p><p class="stih2">duni, južni vjetre,</p><p class="stih2">duni nad vrtom mojim,</p><p class="stih2">neka poteku njegovi mirisi.</p><p class="stih2">Neka dragi moj dođe u vrt svoj,</p><p class="stih2">neka jede najbolje plodove u njemu.</p>