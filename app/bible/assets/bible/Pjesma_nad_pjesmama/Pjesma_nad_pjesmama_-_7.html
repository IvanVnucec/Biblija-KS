<h4>Zbor djevojaka</h4><p class="pocetakParagrafa"></p><p class="stih1"> <span class="brojRetka" id="1">1</span>Vrati se, Sulamko, vrati se,</p><p class="stih2">vrati se da te gledamo!</p><p class="stih2">Što ćete vidjeti na Sulamki</p><p class="stih2">koja pleše u dva zbora?</p><h4>Zaručnik</h4><p class="stih1"> <span class="brojRetka" id="2">2</span>Kako su krasni koraci tvoji u sandalama,</p><p class="stih2">kćeri kneževska!</p><p class="stih2">Pregibi su bokova tvojih kao grivne</p><p class="stih2">stvorene rukom umjetnika.</p><p class="noviRedak"> </p><p class="stih1"> <span class="brojRetka" id="3">3</span>Pupak ti je kao okrugla čaša</p><p class="stih2">koja nikad nije bez pića.</p><p class="stih2">Trbuh ti je kao stog pšenice</p><p class="stih2">ograđen ljiljanima.</p><p class="noviRedak"> </p><p class="stih1"> <span class="brojRetka" id="4">4</span>Dvije su dojke tvoje</p><p class="stih2">dva laneta, blizanca košutina.</p><p class="stih1"> <span class="brojRetka" id="5">5</span>Vrat je tvoj kao kula bjelokosna.</p><p class="stih2">Oči su tvoje kao ribnjaci u Hešbonu</p><p class="stih2">kod vrata batrabimskih.</p><p class="stih2">Nos ti je kao kula libanska</p><p class="stih2">što gleda prema Damasku.</p><p class="noviRedak"> </p><p class="stih1"> <span class="brojRetka" id="6">6</span>Glava je tvoja kao brdo Karmel,</p><p class="stih2">a kosa na glavi kao purpur</p><p class="stih2">i kralj se zapleo u njene pletenice.</p><p class="stih1"> <span class="brojRetka" id="7">7</span>Kako si lijepa i kako si ljupka,</p><p class="stih2">o najdraža, među milinama!</p><p class="noviRedak"> </p><p class="stih1"> <span class="brojRetka" id="8">8</span>Stas je tvoj kao palma,</p><p class="stih2">grudi su tvoje grozdovi.</p><p class="stih1"> <span class="brojRetka" id="9">9</span>Rekoh: popet ću se na palmu</p><p class="stih2">da dohvatim vrške njezine,</p><p class="stih2">a grudi će tvoje biti</p><p class="stih2">kao grozdovi na lozi,</p><p class="stih2">miris daha tvoga kao jabuke.</p><p class="stih1"> <span class="brojRetka" id="10">10</span>Usta su tvoja kao najbolje vino.</p><h4>Zaručnica</h4><p class="stih2">Koje odlazi ravno dragome mome</p><p class="stih2">kao što teče na usnama usnulih.</p><p class="noviRedak"> </p><p class="stih1"> <span class="brojRetka" id="11">11</span>Ja pripadam dragome svome</p><p class="stih2">i on je željan mene.</p><p class="noviRedak"> </p><p class="stih1"> <span class="brojRetka" id="12">12</span>Dođi, dragi moj, ići ćemo u polja,</p><p class="stih2">noćivat ćemo u selima.</p><p class="stih1"> <span class="brojRetka" id="13">13</span>Jutrom ćemo ići u vinograde</p><p class="stih2">da vidimo pupa li loza,</p><p class="stih2">zameće li se grožđe,</p><p class="stih2">jesu li procvali mogranji.</p><p class="stih2">Tamo ću ti dati ljubav svoju.</p><p class="noviRedak"> </p><p class="stih1"> <span class="brojRetka" id="14">14</span>Mandragore šire miris,</p><p class="stih2">u našim kućama ima svakog voća,</p><p class="stih2">novoga i starog,</p><p class="stih2">za te sam ga čuvala, o najdraži moj!</p><p class="noviRedak"> </p>