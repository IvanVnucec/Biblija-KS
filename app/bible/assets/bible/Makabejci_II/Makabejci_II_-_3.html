<h2>III. O HELIODORU</h2><h4>Dolazak Heliodora u Jeruzalem</h4><p class="pocetakParagrafa"> <span class="brojRetka" id="1">1</span>Dok se u Svetom gradu živjelo u potpunom miru i dok su se ondje najstrože obdržavali zakoni, i to zbog pobožnosti velikog svećenika Onije i njegove mržnje na zlo,  <span class="brojRetka" id="2">2</span>događalo se da su i sami kraljevi poštovali sveto mjesto i častili Hram najdragocjenijim darovima.  <span class="brojRetka" id="3">3</span>Tako je azijski kralj Seleuk iz vlastitih dohodaka namirivao sve troškove koji su bili potrebni za bogoslužne žrtve.  <span class="brojRetka" id="4">4</span>Ali neki Šimun iz Bilgina plemena, postavši hramskim predstojnikom, zavadi se s velikim svećenikom zbog gradskoga tržnog nadzora.  <span class="brojRetka" id="5">5</span>Kako nije mogao pobijediti Oniju, ode k Apoloniju iz Tarsa, koji je u to vrijeme bio upravitelj u Celesiriji i Feniciji.  <span class="brojRetka" id="6">6</span>Priopći mu kako je jeruzalemska riznica krcata neizrecivim blagom, tako da mu se količina ne može ustanoviti, i kako to sve nije potrebno za troškove žrtvovanja te bi se moglo prebaciti u kraljevsko vlasništvo.  <span class="brojRetka" id="7">7</span>Prigodom jednog sastanka s kraljem Apolonije ga obavijesti o prokazanom blagu, a kralj izabra Heliodora, svoga državnog upravitelja, i posla ga s nalogom da preuzme spomenuto blago.  <span class="brojRetka" id="8">8</span>Heliodor odmah krenu na put, pod izlikom da će izvršiti nadzor nad gradovima Celesirije i Fenicije, a uistinu da izvrši kraljev nalog.  <span class="brojRetka" id="9">9</span>Kad je došao u Jeruzalem i kad su ga vrhovni svećenik i grad ljubazno primili, priopći o prijavi i objasni radi čega je došao, pa poče ispitivati je li uistinu tako.</p><p class="pocetakParagrafa"> <span class="brojRetka" id="10">10</span>Veliki mu svećenik objasni da su to pohrane udovica i siročadi;  <span class="brojRetka" id="11">11</span>a nešto od toga da pripada Hirkanu, Tobijinu sinu, veoma uglednu čovjeku, te da, suprotno od klevetničke izjave opakog Šimuna, ima svega četiri stotine talenata srebra i dvije stotine talenata zlata.  <span class="brojRetka" id="12">12</span>Nikako nije dopušteno da se oštete oni koji su se pouzdali u svetost mjesta, u dostojanstvo i nepovredivost Hrama koji je poštovan u svem svijetu.</p><p class="noviRedak"> <h4>Grad je uzbuđen</h4><p class="pocetakParagrafa"> <span class="brojRetka" id="13">13</span>Ali je Heliodor, zbog kraljevih naloga, rekao da se blago svakako mora preuzeti u kraljevsku blagajnu.  <span class="brojRetka" id="14">14</span>Na dan koji je za to odredio ušao je da popiše blago. U gradu je nastala povelika uznemirenost.  <span class="brojRetka" id="15">15</span>Svećenici su se u svećeničkoj odjeći bacili ničice pred žrtvenik i zavapili prema nebu, Tvorcu zakona o pohrani, moleći ga da sačuva netaknuta dobra onima koji su ih pohranili.  <span class="brojRetka" id="16">16</span>Pogled na lice velikog svećenika razdirao je srce: njegov izgled i bljedilo lica odavali su duševnu tjeskobu.  <span class="brojRetka" id="17">17</span>Obuzeo ga strah te je drhtao cijelim tijelom, a to je onima koji su ga gledali kazivalo koliko mu srce pati.  <span class="brojRetka" id="18">18</span>Ljudi su hrlili hrpimice iz kuća na skupnu molitvu, jer je Svetom mjestu prijetilo oskvrnuće.  <span class="brojRetka" id="19">19</span>Žene, potpasavši kostrijet ispod grudi, grnule na ulice. Štoviše, i djevojke, zatvorene u kućama, istrčale jedne na vrata, druge na zidove, neke se naginjale kroz prozore,  <span class="brojRetka" id="20">20</span>a sve pružale ruke prema nebu, na molitvu.  <span class="brojRetka" id="21">21</span>Bilo je žalosno vidjeti posvuda prostrto mnoštvo i tjeskobu velikog svećenika zbog onoga što će doći.  <span class="brojRetka" id="22">22</span>Dok su s jedne strane zazivali svemogućeg Gospoda da povjerene pologe potpuno netaknute sačuva vlasnicima,  <span class="brojRetka" id="23">23</span>s druge je strane Heliodor izvršivao ono što se odlučilo.</p><p class="noviRedak"> <h4>Kazna na Heliodoru</h4><p class="pocetakParagrafa"> <span class="brojRetka" id="24">24</span>Već je on stigao sa svojom pratnjom pred riznicu, kad se ukaza Gospodar duhova i svih vlasti u takvu veličanstvu da je sve koji se usudiše onamo ići udarila Božja sila te su zapali u nemoć i strah.  <span class="brojRetka" id="25">25</span>Pred očima im se pojavi konj s prekrasnim sedlom, a na njem strašan jahač: žestoko se propinjući, konj je udarao Heliodora prednjim kopitima. Onaj koji je sjedio na njemu kao da je bio u zlatnu oklopu.  <span class="brojRetka" id="26">26</span>U isto vrijeme ukazala mu se dva druga mladića, vrlo snažna, sjajne ljepote, u veličanstvenoj odjeći. Pristupiše Heliodoru, jedan s jedne a drugi s druge strane, i stadoše ga bez daha bičevati tučom udaraca.  <span class="brojRetka" id="27">27</span>Heliodor pade na zemlju; obavi ga gusta tama, a oni ga pograbiše i staviše na nosila.  <span class="brojRetka" id="28">28</span>I tako su tog čovjeka, koji je čas prije ušao u spomenutu riznicu s mnogobrojnom pratnjom i cijelom tjelesnom stražom, iznijeli bespomoćna, i po tome svi jasno uvidješe Božju silu.</p><p class="pocetakParagrafa"> <span class="brojRetka" id="29">29</span>Dok je on, udaren Božjom moći, ležao bez riječi i lišen svake nade u spasenje,  <span class="brojRetka" id="30">30</span>Židovi su veličali Gospodina koji je čudesno proslavio svoje Sveto mjesto. A Hram, trenutak prije pun straha i nemira, sada, kad se očitovao Svevladar Gospodin, prelijevao se radošću i veseljem.  <span class="brojRetka" id="31">31</span>Neki od Heliodorovih pratilaca brzo su zatražili Oniju da moli Svevišnjega neka podari život onomu što je ležao na izdisaju.</p><p class="pocetakParagrafa"> <span class="brojRetka" id="32">32</span>Bojeći se da kralj možda ne bi posumnjao da su Židovi napakostili Heliodoru, veliki svećenik prinese žrtvu za spas toga čovjeka.  <span class="brojRetka" id="33">33</span>Dok je veliki svećenik prinosio žrtvu pomirnicu, Heliodoru se opet ukazaše oni isti mladići u istoj odjeći. Stadoše preda nj i rekoše mu: »Budi vrlo zahvalan velikom svećeniku Oniji, jer ti je Gospodin samo po njemu podario život.  <span class="brojRetka" id="34">34</span>A ti, koga je Nebo izbičevalo, razglasuj svima veličanstvenu Božju silu!« To rekavši, iščeznuše.</p><p class="noviRedak"> <h4>Heliodorovo obraćenje</h4><p class="pocetakParagrafa"> <span class="brojRetka" id="35">35</span>Heliodor prinese žrtvu Gospodinu i učini velike zavjete Onomu koji mu je poklonio život, pa se ljubezno oprosti s Onijom i vrati se kralju sa svojom vojskom.  <span class="brojRetka" id="36">36</span>Svjedočio je pred svima o djelima svevišnjeg Boga koja je vidio svojim očima.  <span class="brojRetka" id="37">37</span>Kad ga je kralj upitao koji mu se čovjek čini prikladan da se još jednom pošalje u Jeruzalem, Heliodor odgovori:  <span class="brojRetka" id="38">38</span>»Ako imaš kakva neprijatelja ili kakva zavjerenika protiv države, pošalji ga onamo da ti se izbičevan vrati, ako uopće iznese živu glavu, jer uistinu na onome mjestu vlada Božja sila.  <span class="brojRetka" id="39">39</span>Onaj koji stoluje na nebu, bdî nad onim mjestom i brani ga, a one koji onamo zlonamjerno pristupaju bije i uništava.«</p><p class="pocetakParagrafa"> <span class="brojRetka" id="40">40</span>To su, eto, događaji s Heliodorom i očuvanjem svete riznice.</p></p></p></p>