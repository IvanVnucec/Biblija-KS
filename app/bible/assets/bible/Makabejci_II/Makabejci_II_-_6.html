<h4>Uspostava poganskih obreda</h4><p class="pocetakParagrafa"> <span class="brojRetka" id="1">1</span>Nedugo potom posla kralj Atenjanina Geronta da Židove prisiljava da krše zakone otaca i da se više u svom životu ne ravnaju po Božjim zakonima;  <span class="brojRetka" id="2">2</span>pa da oskvrne jeruzalemski Hram i pridijeli ga olimpskom Zeusu, a onaj na Gerizimu Zeusu Gostoljubivom, kako su to tražili stanovnici tog mjesta.  <span class="brojRetka" id="3">3</span>Narodu je bilo teško i nepodnosivo toliko zlo.  <span class="brojRetka" id="4">4</span>Pogani ispuniše Hram raspuštenošću i pijankama. Zabavljali su se s djevojčurama i u svetim se predvorjima upuštali sa ženama. Štoviše, u samu su unutrašnjost unosili koješta zabranjeno.  <span class="brojRetka" id="5">5</span>Žrtvenik su natovarili nedopuštenim žrtvama koje su zakoni branili.  <span class="brojRetka" id="6">6</span>Čak nije bilo dopušteno svetkovati subotu, niti slaviti djedovske svetkovine otaca, niti se uopće itko smio priznavati Židovom.  <span class="brojRetka" id="7">7</span>Naprotiv, silom su ih tjerali na mjesečne žrtvene gozbe u spomen kraljeva rođendana, a kad se slavio Dionizov blagdan, morali su ovjenčani bršljanom izići u Dionizovu povorku.  <span class="brojRetka" id="8">8</span>Na Ptolemejev poticaj izišla je naredba da se i u susjednim helenskim gradovima jednako postupa sa Židovima, pa da i oni sudjeluju u obrednim gozbama,  <span class="brojRetka" id="9">9</span>a da se ubiju oni koji ne prihvaćaju helenskih običaja. Bilo je očito kakva je nevolja nastala.</p><p class="pocetakParagrafa"> <span class="brojRetka" id="10">10</span>Tako su bile izvedene pred sud dvije žene koje su obrezale svoju djecu. Objesili su im dojenčad o dojke te su ih javno vodili gradom, a onda strmoglavili sa zidina.  <span class="brojRetka" id="11">11</span>Drugi se sastajali u obližnjim špiljama da potajno svetkuju sedmi dan: prokazali su ih Filipu te ih zajedno spališe; iz poštovanja prema tome svetom danu, oni se nisu ni branili.</p><p class="noviRedak"> <h4>Božja promisao očituje se u progonstvu</h4><p class="pocetakParagrafa"> <span class="brojRetka" id="12">12</span>One kojima će ova knjiga dopasti u ruke molim da zbog ovih nevolja ne klonu duhom; neka znaju da su se progonstva zbila ne na propast, nego na popravak našeg naroda.  <span class="brojRetka" id="13">13</span>Znak je velike milosti kad se grešnici predugo ne puštaju nekažnjeni, nego ih namah stiže kazna.  <span class="brojRetka" id="14">14</span>Dok u drugih naroda Gospod strpljivo čeka da ih kazni onda kad prevrše mjeru grijeha, dotle je s nama odlučio drukčije postupiti;  <span class="brojRetka" id="15">15</span>ne čeka da nas kazni istom kad se već ispuni mjera naših grijeha.  <span class="brojRetka" id="16">16</span>Zato nam on nikad ne uskraćuje svog milosrđa niti svoj narod ostavlja, iako ga kažnjava nevoljama.  <span class="brojRetka" id="17">17</span>Neka je to dovoljno za opomenu. Nakon ovih nekoliko riječi nastavit ćemo kazivanje.</p><p class="noviRedak"> <h4>Eleazarovo mučeništvo</h4><p class="pocetakParagrafa"> <span class="brojRetka" id="18">18</span>Eleazara, jednog od prvaka među pismoznancima, čovjeka već poodmakle dobi ali otmjene vanjštine, nagovorili su, silom mu otvarajući usta, da jede svinjetinu.  <span class="brojRetka" id="19">19</span>Ali je on više volio slavnu smrt nego sramotan život, pa sâm dragovoljno pristupi mučilištu.  <span class="brojRetka" id="20">20</span>Ali prije ispljunu ono što mu je bilo u ustima, kako treba da postupi svaki onaj koji se odlučno čuva onoga što nije dopušteno okusiti ni po cijenu ljubavi prema životu.  <span class="brojRetka" id="21">21</span>Oni koji su predsjedavali tome bezbožnom obrednom obroku, kako su odavna poznavali tog čovjeka, uzeše ga nasamo nagovarati da sa sobom donese mesa koje smije uživati i koje je sam pripravio. Neka se samo pretvara da po kraljevoj zapovijedi jede od žrtvenog mesa.  <span class="brojRetka" id="22">22</span>Učini li tako, izbavit će se od smrti njihovim čovjekoljubljem, na koje ih obvezuje staro prijateljstvo.  <span class="brojRetka" id="23">23</span>Ali on stvori plemenitu odluku, dostojnu svoje dobi i ugleda svoje časne starosti i sijede glave i besprijekorna života sve od djetinjstva, a još većma dostojnu svetih zakona koje je postavio sam Bog: bez oklijevanja izjavi neka ga samo pošalju u podzemlje.  <span class="brojRetka" id="24">24</span>»Ne dolikuje našoj dobi pretvarati se, pa da mnogi mladići pomisle kako je Eleazar sa devedeset godina prešao na tuđinske običaje.  <span class="brojRetka" id="25">25</span>Zbog svog pretvaranja da spasim ono malo prolaznog života, mogli bi i sami zastraniti, a ja bih tako na svoju starost navukao ljagu i sramotu.  <span class="brojRetka" id="26">26</span>Jer, sve kad bih sada i umakao ljudskoj kazni, ni živ ni mrtav neću izbjeći rukama Svemogućega.  <span class="brojRetka" id="27">27</span>A sada, junački se odričući života, pokazat ću se dostojnim svoje starosti  <span class="brojRetka" id="28">28</span>i mladićima ostaviti plemenit primjer kako se za časne i svete zakone valja spremno i velikodušno izložiti smrti.«</p><p class="pocetakParagrafa">Nakon tih riječi odmah pristupi mučilištu.  <span class="brojRetka" id="29">29</span>Oni koji su ga vodili, promijeniše dotadašnju naklonost u mržnju: njegove riječi činile im se ludošću.  <span class="brojRetka" id="30">30</span>Kad je već pod udarcima umirao, uzdahnu i reče: »Gospodin, koji posjeduje sveto znanje, dobro zna da sam se mogao izbaviti od smrti, ali da na svom tijelu podnosim teške muke bičevanja jer u duši radosno sve to podnosim u strahopoštovanju prema njemu.«  <span class="brojRetka" id="31">31</span>I tako je on preminuo i svojom smrću ostavio ne samo mladeži nego i većini naroda primjer hrabrosti i spomenik kreposti.</p></p></p>