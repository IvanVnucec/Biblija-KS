<h4>Dvanaest spomen-kamenova</h4><p class="pocetakParagrafa"> <span class="brojRetka" id="1">1</span>Pošto je sav narod prešao preko Jordana, reče Jahve Jošui:  <span class="brojRetka" id="2">2</span>»Izaberite iz naroda dvanaest ljudi, od svakoga plemena po jednoga,  <span class="brojRetka" id="3">3</span>i zapovjedite im: ‘Dignite odavde, iz sredine Jordana – s mjesta gdje stoje noge svećenika – dvanaest kamenova koje ćete ponijeti sa sobom i položiti na mjestu gdje budete noćas prenoćili.’«</p><p class="pocetakParagrafa"> <span class="brojRetka" id="4">4</span>Tada pozva Jošua dvanaest ljudi koje je bio izabrao između sinova Izraelovih, iz svakoga plemena po jednoga čovjeka,  <span class="brojRetka" id="5">5</span>i reče im: »Idite pred Kovčeg Jahve, Boga svoga, u sredinu Jordana, i neka svaki donese na svojim ramenima po jedan kamen prema broju plemena Izraelovih.  <span class="brojRetka" id="6">6</span>To će biti na spomen među vama. Kad vas jednoga dana budu pitala vaša djeca: ‘Što vam znače ovi kamenovi?’ –  <span class="brojRetka" id="7">7</span>reći ćete im: ‘Voda se Jordana razdijelila pred Kovčegom saveza Jahvina kad je prelazio preko Jordana.’ I ovo će kamenje biti vječni spomen sinovima Izraelovim.«</p><p class="pocetakParagrafa"> <span class="brojRetka" id="8">8</span>Izraelci učine kako im je zapovjedio Jošua: uzmu dvanaest kamenova iz sredine Jordana, prema broju plemena Izraelovih, kako je Jahve naredio Jošui; prenesu ih do svoga noćišta i polože ondje.  <span class="brojRetka" id="9">9</span>Zatim Jošua postavi usred Jordana dvanaest kamenova na mjesta gdje su stajale noge svećenika koji su nosili Kovčeg saveza. Ondje stoje i danas.</p><p class="noviRedak"> <h4>Svršetak prijelaza</h4><p class="pocetakParagrafa"> <span class="brojRetka" id="10">10</span>Svećenici koji su nosili Kovčeg saveza stajali su usred Jordana, sve dok se nije izvršilo sve što je Jahve zapovjedio Jošui da narod izvrši, sasvim onako kao što Mojsije bijaše naredio Jošui. A narod je žurno prelazio.  <span class="brojRetka" id="11">11</span>Pošto je sav narod prešao, prijeđu i svećenici s Kovčegom saveza Jahvina i krenu pred narodom.  <span class="brojRetka" id="12">12</span>Tada sinovi Rubenovi i sinovi Gadovi i polovina plemena Manašeova u bojnoj opremi stanu na čelo sinova Izraelovih, kao što im bijaše zapovjedio Mojsije.  <span class="brojRetka" id="13">13</span>Oko četrdeset tisuća naoružanih ljudi prešlo je pred Jahvom da se bori na Jerihonskim poljanama.  <span class="brojRetka" id="14">14</span>Toga dana uzvisi Jahve Jošuu pred svim Izraelom i svi ga se bojahu, kao nekoć Mojsija, u sve dane njegova života.</p><p class="pocetakParagrafa"> <span class="brojRetka" id="15">15</span>Jahve reče Jošui:  <span class="brojRetka" id="16">16</span>»Zapovjedi svećenicima koji nose Kovčeg saveza neka izađu iz Jordana.«  <span class="brojRetka" id="17">17</span>Tada Jošua zapovjedi svećenicima: »Izađite iz Jordana!«  <span class="brojRetka" id="18">18</span>A čim su svećenici koji su nosili Kovčeg saveza Jahvina izašli iz Jordana i stali nogama na suho, vrate se vode Jordana na svoje mjesto i poteku kao i prije preko svojih obala.</p><p class="noviRedak"> <h4>Dolazak u Gilgal</h4><p class="pocetakParagrafa"> <span class="brojRetka" id="19">19</span>Narod je izašao iz Jordana desetog dana prvoga mjeseca. Tada se utaborio u Gilgalu, istočno od Jerihona.  <span class="brojRetka" id="20">20</span>A onih dvanaest kamenova što su ih uzeli sa sobom iz Jordana Jošua postavi u Gilgalu.  <span class="brojRetka" id="21">21</span>Tada reče Izraelcima: »Ako potomci vaši upitaju jednoga dana svoje očeve: ‘Što znači ovo kamenje?’ –  <span class="brojRetka" id="22">22</span>vi ih poučite ovako: ‘Izrael je ovdje po suhu prešao preko Jordana  <span class="brojRetka" id="23">23</span>jer je Jahve, Bog vaš, osušio pred vama vodu Jordana dok ne prijeđoste, kao što je učinio Jahve, Bog vaš, s Morem crvenim kad ga je osušio pred nama dok ne prijeđosmo.  <span class="brojRetka" id="24">24</span>A sve to, da bi znali svi narodi zemlje koliko je moćna ruka Jahvina, i vi sami da se svagda bojite Jahve, Boga svoga.’«</p></p></p>