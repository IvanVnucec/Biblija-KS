<h4>Kršenje kletve i neuspjeh kod Aja</h4><p class="pocetakParagrafa"> <span class="brojRetka" id="1">1</span>Ali se sinovi Izraelovi teško ogriješiše o »herem«, jer je Akan, sin Karmija, sina Zabdijeva, sina Zerahova, od plemena Judina, uzeo od ukletih stvari, i Jahve se razgnjevi na sinove Izraelove.</p><p class="pocetakParagrafa"> <span class="brojRetka" id="2">2</span>Jošua pak posla ljude iz Jerihona u Aj, koji leži istočno od Betela, i reče im: »Uziđite onamo, izvidite kraj!« Ljudi odoše te izvidješe Aj.  <span class="brojRetka" id="3">3</span>Vrativši se k Jošui, rekoše mu: »Ne treba da onamo uzlazi sav narod; dvije do tri tisuće ljudi neka idu da osvoje Aj. Ne muči onamo sav narod, jer je ondje malo svijeta.«</p><p class="pocetakParagrafa"> <span class="brojRetka" id="4">4</span>Pođe onamo oko tri tisuće ljudi od svega naroda, ali su morali pobjeći pred onima iz Aja.  <span class="brojRetka" id="5">5</span>Ajani pobiše oko trideset i šest ljudi i tjerali su ih ispred svojih vrata do Šebarima: pobili su ih na strmini. Klonu tada srce narodu kao da mu je voda u žilama.</p><p class="noviRedak"> <h4>Jošuina molitva i Jahvin odgovor</h4><p class="pocetakParagrafa"> <span class="brojRetka" id="6">6</span>Razdrije Jošua haljine svoje i baci se ničice pred Kovčegom Jahvinim, i ostade tako do večeri, on i starješine u Izraelu, posuvši glave pepelom.  <span class="brojRetka" id="7">7</span>Tada reče Jošua: »Jao, Gospode Jahve, zašto si preveo ovaj narod preko Jordana? Da nas predaš u ruke Amorejaca da nas pobiju? Kamo sreće da smo stali s onu stranu Jordana!  <span class="brojRetka" id="8">8</span>Oprosti, Gospode! Što drugo da rečem kad je Izrael okrenuo leđa pred svojim neprijateljima?  <span class="brojRetka" id="9">9</span>Ako to čuju Kanaanci i ostali žitelji zemlje, udružit će se protiv nas da zbrišu ime naše sa zemlje. Što ćeš, dakle, učiniti za veliko ime svoje?«</p><p class="pocetakParagrafa"> <span class="brojRetka" id="10">10</span>A Jahve odgovori Jošui: »Ustani! Zašto si pao ničice?  <span class="brojRetka" id="11">11</span>Izrael je sagriješio: prekršili su savez kojim sam ih vezao. Zaista, uzeše ukleto, porobiše, posakrivaše i prisvojiše.  <span class="brojRetka" id="12">12</span>I zato Izraelci ne mogu izdržati pred svojim neprijateljima, okreću leđa pred protivnicima jer su postali ukleti. Ja ne mogu više biti s vama ako iz svoje sredine ne maknete proklete.  <span class="brojRetka" id="13">13</span>Ustani! Sazovi narod na posvećenje i reci mu: ‘Posvetite se za sutra, jer ovako govori Jahve, Bog Izraelov: Kletva je u tebi, Izraele; i nećeš izdržati pred svojim neprijateljima sve dok ne odstranite kletvu iz svoje sredine.’  <span class="brojRetka" id="14">14</span>Zato sutra zorom pristupite pleme za plemenom; iz plemena koje odredi Jahve prići će rod za rodom, a onda iz roda koji označi Jahve pristupit će obitelj po obitelj, a iz obitelji koju označi Jahve pristupit će čovjek za čovjekom.  <span class="brojRetka" id="15">15</span>I tko se tada nađe s ukletom stvari, neka se spali on i sve što mu pripada, jer je prekršio savez Jahvin i osramotio Izraela.«</p><p class="noviRedak"> <h4>Otkrivanje i kažnjavanje krivca</h4><p class="pocetakParagrafa"> <span class="brojRetka" id="16">16</span>Urani Jošua ujutro i pozva Izraela po plemenima; pristupiše i otkri se pleme Judino.  <span class="brojRetka" id="17">17</span>Potom pristupi rod za rodom iz plemena Judina i pronađe se rod Zerahov. Pristupiše obitelji roda Zerahova, domaćin jedan za drugim, i pronađoše obitelj Zabdijevu.  <span class="brojRetka" id="18">18</span>Naposljetku naredi Jošua da pristupi obitelj Zabdijeva, muškarac jedan za drugim, i pronašao se Akan, sin Karmija, sina Zabdijeva, sina Zerahova, od plemena Judina.</p><p class="pocetakParagrafa"> <span class="brojRetka" id="19">19</span>Tada reče Jošua Akanu: »Sine moj, daj slavu Jahvi, Bogu Izraelovu, i priznaj mu što si učinio; objasni što si učinio i nemoj mi ništa tajiti.«  <span class="brojRetka" id="20">20</span>Akan reče Jošui: »Zaista, ja sagriješih Jahvi, Bogu Izraelovu, i evo što sam učinio:  <span class="brojRetka" id="21">21</span>vidjeh u plijenu lijep šinearski plašt, dvije stotine srebrnjaka i zlatnu šipku vrijednu pedeset srebrnjaka, pa se polakomih i uzeh sebi. Eno je sve zakopano usred moga šatora, a srebro je odozdo.«</p><p class="pocetakParagrafa"> <span class="brojRetka" id="22">22</span>Tada uputi Jošua poslanike, koji otrčaše u šator. I gle, sve bijaše zakopano u šatoru, a odozdo srebro.  <span class="brojRetka" id="23">23</span>Uzmu sve iz šatora i donesu Jošui i starješinama Izraelovim i prostriješe sve pred Jahvu.</p><p class="pocetakParagrafa"> <span class="brojRetka" id="24">24</span>Tada uze Jošua Akana, sina Zerahova, i srebro, plašt i zlatnu šipku, i sve sinove i kćeri njegove, volove njegove i magarad, i ovce, šator njegov i sve što bijaše njegovo te ga izvede u dolinu Akor. Pratio ih sav Izrael.</p><p class="pocetakParagrafa"> <span class="brojRetka" id="25">25</span>Reče Jošua: »Kako si ti nas unesrećio, tako danas tebe unesrećio Jahve!« I kamenova ga sav Izrael.</p><p class="pocetakParagrafa"> <span class="brojRetka" id="26">26</span>Potom navališe na njega gomilu kamenja, koje stoji do danas. Tako se Jahve ublaži od svoga žestoka gnjeva. Zbog toga se događaja prozva ono mjesto dolina Akor i tako se zove do danas.</p></p></p>