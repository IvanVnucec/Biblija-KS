<h3>3. VELIKA SKUPŠTINA U ŠEKEMU</h3><h4>Jahvina ljubav prema Izraelu</h4><p class="pocetakParagrafa"> <span class="brojRetka" id="1">1</span>Jošua potom sabra sva plemena Izraelova u Šekem; i sazva starješine Izraelove, glavare, suce i upravitelje njihove i oni stadoše pred Bogom.  <span class="brojRetka" id="2">2</span>Tada reče Jošua svemu narodu:</p><p class="pocetakParagrafa">»Ovako veli Jahve, Bog Izraelov: ‘Nekoć su oci vaši, Terah, otac Abrahamov i Nahorov, živjeli s onu stranu Rijeke i služili drugim bogovima.  <span class="brojRetka" id="3">3</span>Ali sam ja uzeo oca vašega Abrahama s one strane Rijeke i proveo ga kroza svu zemlju kanaansku, umnožio mu potomstvo i dao mu Izaka.  <span class="brojRetka" id="4">4</span>Izaku dadoh Jakova i Ezava. Ezavu sam dao goru Seir u posjed. Jakov i sinovi njegovi otišli su u Egipat.  <span class="brojRetka" id="5">5</span>Tada sam poslao Mojsija i Arona i udario sam Egipat kaznama koje sam učinio u njemu i tada sam vas izveo.  <span class="brojRetka" id="6">6</span>Izveo sam oce vaše iz Egipta i stigli su na more; Egipćani su progonili vaše oce bojnim kolima i konjanicima sve do Mora crvenoga.  <span class="brojRetka" id="7">7</span>Zavapili su tada Jahvi i on je razvukao gustu maglu između njih i Egipćana i naveo ih u more koje ih je prekrilo. Vidjeli ste svojim očima što sam učinio Egipćanima; zatim ste ostali dugo vremena u pustinji.  <span class="brojRetka" id="8">8</span>Nato sam vas uveo u zemlju Amorejaca, koji žive s onu stranu Jordana. Zaratiše s vama i ja ih dadoh u vaše ruke; uzeli ste u baštinu zemlju njihovu jer sam ih ja ispred vas uništio.  <span class="brojRetka" id="9">9</span>Tada se digao moapski kralj Balak, sin Siporov, da ratuje s Izraelom i on pozva Bileama, sina Beorova, da vas prokune.  <span class="brojRetka" id="10">10</span>Ali ja ne htjedoh poslušati Bileama: morade vas on i blagosloviti, i spasih vas iz njegove ruke.  <span class="brojRetka" id="11">11</span>Onda ste prešli preko Jordana i došli u Jerihon, ali su glavari Jerihona poveli rat protiv vas – kao i Amorejci, Perižani, Kanaanci, Hetiti, Girgašani, Hivijci i Jebusejci – ali sam ih ja predao u vaše ruke.  <span class="brojRetka" id="12">12</span>Pred vama sam poslao stršljene koji su ispred vas tjerali dva kralja amorejska: nemaš što zahvaliti svome maču ni svome lúku.  <span class="brojRetka" id="13">13</span>Dao sam vam zemlju za koju se niste trudili i gradove koje niste gradili i u njima se nastaniste; i vinograde vam dadoh i maslinike koje niste sadili, a danas vas hrane.’«</p><p class="noviRedak"> <h4>Izrael bira Jahvu</h4><p class="pocetakParagrafa"> <span class="brojRetka" id="14">14</span>»I zato se sada bojte Jahve i služite mu savršeno i vjerno! Uklonite bogove kojima su služili oci vaši s onu stranu Rijeke i u Egiptu i služite Jahvi!  <span class="brojRetka" id="15">15</span>Međutim, ako vam se ne sviđa služiti Jahvi, onda danas izaberite kome ćete služiti: možda bogovima kojima su služili vaši oci s onu stranu Rijeke ili bogovima Amorejaca u čijoj zemlji sada prebivate. Ja i moj dom služit ćemo Jahvi.«</p><p class="pocetakParagrafa"> <span class="brojRetka" id="16">16</span>Narod odgovori: »Daleko neka je od nas da ostavimo Jahvu a služimo drugim bogovima.  <span class="brojRetka" id="17">17</span>Jahve, Bog naš, izveo je nas i naše oce iz Egipta, iz doma robovanja, i on je pred našim očima učinio velika čudesa i čuvao nas cijelim putem kojim smo išli i među svim narodima kroz koje smo prolazili.  <span class="brojRetka" id="18">18</span>Još više: Jahve je ispred nas protjerao sve narode i Amorejce, koji su živjeli u ovoj zemlji. I mi ćemo služiti Jahvi jer je on Bog naš.«</p><p class="pocetakParagrafa"> <span class="brojRetka" id="19">19</span>Tada reče Jošua narodu: »Vi ne možete služiti Jahvi, jer je on Bog sveti, Bog ljubomorni, koji ne može podnijeti vaših prijestupa ni vaših grijeha.  <span class="brojRetka" id="20">20</span>Ako ostavite Jahvu da biste služili tuđim bogovima, okrenut će se protiv vas i uništit će vas, pošto vam je bio dobro činio.«</p><p class="pocetakParagrafa"> <span class="brojRetka" id="21">21</span>A narod odgovori Jošui: »Ne, mi ćemo služiti Jahvi!«</p><p class="pocetakParagrafa"> <span class="brojRetka" id="22">22</span>Nato će Jošua narodu: »Sami ste protiv sebe svjedoci da ste izabrali Jahvu da mu služite.« Odgovoriše mu: »Svjedoci smo.«  <span class="brojRetka" id="23">23</span>»Maknite, dakle, tuđe bogove koji su među vama i priklonite svoja srca Jahvi, Bogu Izraelovu.«  <span class="brojRetka" id="24">24</span>Odgovori narod Jošui: »Služit ćemo Jahvi, Bogu svojemu, i glas ćemo njegov slušati.«</p><p class="noviRedak"> <h4>Savez u Šekemu</h4><p class="pocetakParagrafa"> <span class="brojRetka" id="25">25</span>Tako sklopi Jošua toga dana savez s narodom i utvrdi mu uredbu i zakon. Bilo je to u Šekemu.  <span class="brojRetka" id="26">26</span>Jošua upisa te riječi u Knjigu zakona Božjega. Zatim uze velik kamen i stavi ga ondje pod hrast koji bijaše u svetištu Jahvinu.  <span class="brojRetka" id="27">27</span>Zatim reče Jošua svemu narodu: »Gle, ovaj kamen neka nam bude svjedokom jer je čuo riječi što ih je govorio Jahve; on će biti svjedok da ne zatajite Boga svoga.«  <span class="brojRetka" id="28">28</span>Tada Jošua otpusti narod, svakoga na njegovu baštinu.</p><p class="noviRedak"> <h3>4. DODATAK</h3><h4>Jošuina smrt</h4><p class="pocetakParagrafa"> <span class="brojRetka" id="29">29</span>Poslije ovih događaja umrije Jošua, sin Nunov, sluga Jahvin, u dobi od sto deset godina.  <span class="brojRetka" id="30">30</span>Sahraniše ga u kraju što ga je baštinio u Timnat Serahu, u Efrajimovoj gori, sjeverno od gore Gaaša.  <span class="brojRetka" id="31">31</span>Izrael je služio Jahvi svega vijeka Jošuina i svega vijeka starješina koje su Jošuu nadživjele i vidjele sva djela što ih je Jahve učinio Izraelu.</p><p class="noviRedak"> <h4>Josipove kosti. Smrt Eleazarova</h4><p class="pocetakParagrafa"> <span class="brojRetka" id="32">32</span>Kosti Josipove, koje su sinovi Izraelovi sa sobom donijeli iz Egipta, pokopali su u Šekemu, na zemljištu koje Jakov bijaše kupio od sinova Hamora, oca Šekemova, za stotinu srebrnjaka i koje je pripalo u baštinu sinova Josipovih.  <span class="brojRetka" id="33">33</span>Umrije i Eleazar, sin Aronov, i pokopaše ga u Gibei, koja je pripadala njegovu sinu Pinhasu a nalazila se u Efrajimovoj gori.</p></p></p></p></p>