<h3>3. SEDAM OSTALIH PLEMENA</h3><p class="pocetakParagrafa"> <span class="brojRetka" id="1">1</span>Sabrala se zajednica sinova Izraelovih u Šilo, i ondje razapeše Šator sastanka. Sva im se zemlja pokorila.  <span class="brojRetka" id="2">2</span>Ali ostade među sinovima Izraelovim još sedam plemena koja nisu primila svoje baštine.  <span class="brojRetka" id="3">3</span>Tada im reče Jošua: »Dokle ćete oklijevati da pođete i zaposjednete zemlju koju vam je dao Jahve, Bog vaših otaca?  <span class="brojRetka" id="4">4</span>Izaberite po tri čovjeka iz svakoga plemena, a ja ću ih poslati da popišu svu zemlju za diobu. Kad se vrate k meni,  <span class="brojRetka" id="5">5</span>razdijelit ću zemlju na sedam dijelova. Neka Juda ostane na svome području na jugu, a Josipov dom neka ostane u svome kraju na sjeveru.  <span class="brojRetka" id="6">6</span>A vi raspišite zemlju na sedam dijelova i donesite mi amo da bacim ždrijeb za vas ovdje pred Jahvom, Bogom našim.  <span class="brojRetka" id="7">7</span>Leviti neće imati dijela među vama jer je svećeništvo Jahvino njihova baština; a Gad, Ruben i polovina plemena Manašeova primili su svoju baštinu na istočnoj strani Jordana – onu koju im je dao Mojsije, sluga Jahvin.«</p><p class="pocetakParagrafa"> <span class="brojRetka" id="8">8</span>Spreme se ti ljudi na put, a Jošua zapovjedi onima koji su pošli popisati zemlju: »Idite i obiđite svu zemlju i popišite je, pa se onda vratite k meni da bacim ždrijeb ovdje pred Jahvom u Šilu.«  <span class="brojRetka" id="9">9</span>Odoše oni ljudi, prođoše zemljom i u knjigu popisaše sve gradove u sedam dijelova, pa se vratiše k Jošui u tabor u Šilu.  <span class="brojRetka" id="10">10</span>A Jošua baci za njih ždrijeb u Šilu pred Jahvom i ondje razdijeli Jošua zemlju sinovima Izraelovim po njihovim dijelovima plemenskim.</p><p class="noviRedak"> <h4>Pleme Benjaminovo</h4><p class="pocetakParagrafa"> <span class="brojRetka" id="11">11</span>I pade ždrijeb na pleme sinova Benjaminovih po njihovim porodicama: utvrdi se da je njihov dio između dijela sinova Judinih i sinova Josipovih.  <span class="brojRetka" id="12">12</span>Sjeverna im se međa protezala od Jordana te išla uza sjeverni obronak Jerihona, uspinjala se sa zapada na goru i završavala se u pustinji Bet-Avenu.  <span class="brojRetka" id="13">13</span>Odatle je išla k Luzu, k južnom obronku Luza, to jest Betela; spuštala se zatim u Atrot-Adar, kraj brda koje je južno od Donjeg Bet-Horona.  <span class="brojRetka" id="14">14</span>Međa se dalje savijala i okretala sa zapada prema jugu, od gore koja se diže nasuprot Bet-Horonu s juga, i svršavala se kod Kirjat Baala, danas Kirjat Jearima, grada sinova Judinih. To je zapadna strana.  <span class="brojRetka" id="15">15</span>Južna je strana počinjala od granice Kirjat Jearima, pa se pružala na zapad k vrelu Neftoahu;  <span class="brojRetka" id="16">16</span>potom se spuštala međa do kraja gore koja je prema dolini Ben-Hinomu, na sjeveru refaimske nizine, silazila zatim u dolinu Hinom uz Jebusejski obronak i dosegla do izvora Rogela.  <span class="brojRetka" id="17">17</span>Zatim se savijala od sjevera te izlazila na En-Šemeš i doticala Gelilot, koji se diže prema Adumimskom usponu, i silazila na Kamen Bohana, sina Rubenova.  <span class="brojRetka" id="18">18</span>Prolazila je zatim obronkom sa sjeverne strane prema Bet-Haarabi i silazila do Arabe.  <span class="brojRetka" id="19">19</span>Dalje je tekla međa uz obronak Bet-Hogle prema sjeveru i svršavala se na sjevernom jeziku Slanog mora, do južnog kraja Jordana. To je južna međa.  <span class="brojRetka" id="20">20</span>Jordan je pak bio međa s istočne strane. To je baština sinova Benjaminovih, s njihovim međama unaokolo, po porodicama njihovim.</p><p class="noviRedak"> <h4>Benjaminovi gradovi</h4><p class="pocetakParagrafa"> <span class="brojRetka" id="21">21</span>Gradovi plemena sinova Benjaminovih po porodicama njihovim jesu: Jerihon, Bet-Hogla, Emek Kesis;  <span class="brojRetka" id="22">22</span>Bet‑Haaraba, Samarajim, Betel;  <span class="brojRetka" id="23">23</span>Avim, Para, Ofra;  <span class="brojRetka" id="24">24</span>Kefar Haamona, Ofni i Gaba: dvanaest gradova s njihovim selima.</p><p class="pocetakParagrafa"> <span class="brojRetka" id="25">25</span>Gibeon, Rama, Beerot;  <span class="brojRetka" id="26">26</span>Mispe, Kefira i Mosa;  <span class="brojRetka" id="27">27</span>Rekem, Jirpeel, Tarala;  <span class="brojRetka" id="28">28</span>Sela, Haelef, Jebus (to je Jeruzalem), Gibat i Kirjat: četrnaest gradova s njihovim selima. To je baština sinova Benjaminovih po porodicama njihovim.</p></p></p>