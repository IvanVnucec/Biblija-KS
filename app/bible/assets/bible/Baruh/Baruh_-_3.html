<p class="pocetakParagrafa"> <span class="brojRetka" id="1">1</span>Svevladaru Gospode, Bože Izraelov, tebi viče duša tjeskobna, duh uznemiren:  <span class="brojRetka" id="2">2</span>Čuj, Gospode, i smiluj se jer smo sagriješili pred tobom.  <span class="brojRetka" id="3">3</span>Ti vladaš vječito, a mi propadamo bez prestanka.  <span class="brojRetka" id="4">4</span>Gospode svemogući, Bože Izraelov, čuj, dakle, molitvu samrtnika Izraelovih, sinova onih koji su protiv tebe sagriješili, koji nisu slušali glasa Gospoda, Boga svojega, pa zato navališe na nas nevolje.  <span class="brojRetka" id="5">5</span>Ne spominji se opačina naših otaca, već se spomeni u ovo vrijeme ruke svoje i imena svoga.  <span class="brojRetka" id="6">6</span>Da, ti si Gospod, Bog naš, i mi te hoćemo slaviti, Gospode.  <span class="brojRetka" id="7">7</span>Ta zato si nam u srce usadio strah svoj da bismo zazvali ime tvoje i da bismo te proslavili u izgnanstvu uklonivši iz srca svu zloću naših otaca, koji su sagriješili pred tobom.  <span class="brojRetka" id="8">8</span>Evo nas još danas u ovom izgnanstvu kamo si nas raspršio na užas, prokletstvo i pokaranje zbog svih opačina naših.’«</p><h2>III. POHVALA MUDROSTI</h2><p class="stih1"> <span class="brojRetka" id="9">9</span>Čuj, Izraele, životne propise,</p><p class="stih2">prisluhni da naučiš mudrost.</p><p class="stih1"> <span class="brojRetka" id="10">10</span>Zašto, o Izraele, zašto si u zemlji neprijateljâ</p><p class="stih2">i zašto stariš u tuđini,</p><p class="stih1"> <span class="brojRetka" id="11">11</span>onečišćujuć’ se mrtvacima,</p><p class="stih2">ubrojen među one koji su u podzemlju?</p><p class="stih1"> <span class="brojRetka" id="12">12</span>Zato što si vrelo mudrosti ostavio!</p><p class="stih1"> <span class="brojRetka" id="13">13</span>Da si Božjim hodio putem,</p><p class="stih2">zauvijek bi prebivao u miru.</p><p class="stih1"> <span class="brojRetka" id="14">14</span>Nauči stoga gdje je mudrost,</p><p class="stih2">gdje snaga, gdje li razboritost,</p><p class="stih1">pa da ujedno spoznaš</p><p class="stih2">u čemu je dugovječnost i život</p><p class="stih2">i gdje je svjetlost očinja i mir.</p><p class="stih1"> <span class="brojRetka" id="15">15</span>Ali tko je otkrio prebivalište mudrosti,</p><p class="stih2">tko li prodro u njene riznice?</p><p class="stih1"> <span class="brojRetka" id="16">16</span>Gdje su vladari narodâ,</p><p class="stih2">gdje gospodari zvijeri zemaljskih,</p><p class="stih1"> <span class="brojRetka" id="17">17</span>gdje oni koji se igrahu pticâ nebeskih</p><p class="stih2">i oni koji zgrtahu srebro i zlato</p><p class="stih1">– u što se ljudi uzdaju –</p><p class="stih2">te ne bijaše kraja zgrtanju njihovu?</p><p class="stih1"> <span class="brojRetka" id="18">18</span>I gdje su oni koji s tolikim trudom srebro kovahu</p><p class="stih2">da im djela nitko natkriliti ne može?</p><p class="stih1"> <span class="brojRetka" id="19">19</span>Iščezli su, otišli u podzemlje!</p><p class="stih2">Na njihovo mjesto dođoše drugi.</p><p class="stih1"> <span class="brojRetka" id="20">20</span>Mlađi ugledaše svjetlo dana,</p><p class="stih2">nastaniše zemlju,</p><p class="stih2">no puta mudrosti ni oni ne otkriše;</p><p class="stih1"> <span class="brojRetka" id="21">21</span>staza njenih ni oni ne razumješe,</p><p class="stih2">ne doumiše joj se –</p><p class="stih2">sinovi njeni daleko ostadoše od puta njezina.</p><p class="stih1"> <span class="brojRetka" id="22">22</span>Nije se čulo o njoj u Kanaanu</p><p class="stih2">niti se vidjela u Temanu;</p><p class="stih1"> <span class="brojRetka" id="23">23</span>ni sinovi Hagarini što zemsku umnost ištu,</p><p class="stih2">ni trgovci iz Midjana i Teme,</p><p class="stih2">ni pjesnici priča, ni istraživači umnosti</p><p class="stih1">ne spoznaše puta mudrosti,</p><p class="stih2">ne dovinuše se staza njezinih.</p><p class="stih1"> <span class="brojRetka" id="24">24</span>Kako je veliko, o Izraele,</p><p class="stih2">kako je veliko Božje prebivalište</p><p class="stih2">i kako je prostrano mjesto posjeda njegova?</p><p class="stih1"> <span class="brojRetka" id="25">25</span>Veliko i bezgranično,</p><p class="stih2">visoko – neizmjerno!</p><p class="stih1"> <span class="brojRetka" id="26">26</span>Ondje se rodiše divovi, čuveni od davnine,</p><p class="stih2">rastom golemi, vješti u boju;</p><p class="stih1"> <span class="brojRetka" id="27">27</span>ali njih ne izabra Bog</p><p class="stih2">niti im povjeri put spoznanja;</p><p class="stih1"> <span class="brojRetka" id="28">28</span>izginuše jer ne imaše mudrosti,</p><p class="stih2">izginuše sa svoje ludosti.</p><p class="stih1"> <span class="brojRetka" id="29">29</span>Tko se na nebo pope, pa da je dohvati –</p><p class="stih2">na oblake, pa da je skine?</p><p class="stih1"> <span class="brojRetka" id="30">30</span>Tko prebrodi more da bi je otkrio</p><p class="stih2">pa da je kupi za najčistije zlato?</p><p class="stih1"> <span class="brojRetka" id="31">31</span>Nitko ne zna njezina puta</p><p class="stih2">i nitko njezine staze ne shvaća.</p><p class="noviRedak"> </p><p class="stih1"> <span class="brojRetka" id="32">32</span>Sveznajući – samo je on poznaje,</p><p class="stih2">svojim je umom proniče:</p><p class="stih1">on koji je za sva vremena sazdao zemlju</p><p class="stih2">i svu je životinjama naselio;</p><p class="stih1"> <span class="brojRetka" id="33">33</span>on koji pošalje svjetlost,</p><p class="stih2">i ona, gle, pođe;</p><p class="stih1">natrag je zovne,</p><p class="stih2">i dršćuć’ ona ga posluša.</p><p class="stih1"> <span class="brojRetka" id="34">34</span>Zvijezde mu veselo sjaju na svojim postajama;</p><p class="stih1"> <span class="brojRetka" id="35">35</span>zovne li ih, one mu odgovore: »Evo nas!« –</p><p class="stih2">i radosno sjaju svom Stvoritelju.</p><p class="stih1"> <span class="brojRetka" id="36">36</span>On je naš Bog:</p><p class="stih2">nitko se drugi s njim usporedit’ ne može.</p><p class="stih1"> <span class="brojRetka" id="37">37</span>On je pronikao sav put spoznaje</p><p class="stih2">i predao je sluzi svom Jakovu</p><p class="stih2">– Izraelu, svome ljubimcu.</p><p class="noviRedak"> </p><p class="stih1"> <span class="brojRetka" id="38">38</span>Potom se ona na zemlji pojavila,</p><p class="stih2">među ljudima udomila.</p>