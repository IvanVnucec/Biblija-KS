<h2>DRUGI DIO</h2><p class="pocetakParagrafa"> <span class="brojRetka" id="1">1</span>Proroštvo. </p><p class="stih2">Riječ Jahvina.</p><h4>Nova zemlja</h4><p class="stih1">Jahve prolazi zemljom Hadraka,</p><p class="stih2">Damask mu je počivalište;</p><p class="stih1">jer Jahvini su gradovi Arama</p><p class="stih2">i sva plemena Izraela.</p><p class="stih1"> <span class="brojRetka" id="2">2</span>Hamat također, koji s njim graniči,</p><p class="stih2"> <span class="brojRetka" id="3">3</span>i Tir i Sidon, tako mudar.</p><p class="stih1">Tir podiže tvrde bedeme,</p><p class="stih2">zgrnu srebra kao prašine</p><p class="stih2">i zlata kao blata s ulica.</p><p class="stih1"> <span class="brojRetka" id="4">4</span>Al’ evo, Gospod će ga osvojiti,</p><p class="stih2">survati u more moć njegovu,</p><p class="stih2">a njega će progutati oganj.</p><p class="noviRedak"> </p><p class="stih1"> <span class="brojRetka" id="5">5</span>Vidjet će to Aškelon i prestrašiti se,</p><p class="stih2">a Gaza sva će uzdrhtati,</p><p class="stih2">i Ekron, jer ga nada prevari:</p><p class="stih1">nestat će kralja iz Gaze,</p><p class="stih2">Aškelon će pust ostati,</p><p class="stih1"> <span class="brojRetka" id="6">6</span>u Ašdodu stanovat će kopilad!</p><p class="stih2">Zatrt ću ponos Filistejaca,</p><p class="stih1"> <span class="brojRetka" id="7">7</span>uklonit ću im krv iz usta</p><p class="stih2">i gnusobu iz zubâ.</p><p class="stih1">I oni će pripasti Bogu našem</p><p class="stih2">i bit će kao jedna obitelj u Judeji,</p><p class="stih2">a Ekron će biti kao Jebusejac.</p><p class="stih1"> <span class="brojRetka" id="8">8</span>Uz Dom svoj utaborit ću se kao straža,</p><p class="stih2">protiv onih koji odlaze i dolaze;</p><p class="stih1">tlačitelj neće više ovud prolaziti,</p><p class="stih2">jer njegovu sam uvidio bijedu.</p><h4>Mesija</h4><p class="stih1"> <span class="brojRetka" id="9">9</span>Klikni iz sveg grla, Kćeri sionska!</p><p class="stih2">Viči od radosti, Kćeri jeruzalemska!</p><p class="stih1">Tvoj kralj se evo tebi vraća:</p><p class="stih2">pravičan je i pobjedonosan,</p><p class="stih1">ponizan jaše na magarcu,</p><p class="stih2">na magaretu, mladetu magaričinu.</p><p class="noviRedak"> </p><p class="stih1"> <span class="brojRetka" id="10">10</span>On će istrijebit’ kola iz Efrajima</p><p class="stih2">i konje iz Jeruzalema;</p><p class="stih1">on će istrijebit’ lûk ubojni.</p><p class="stih2">On će navijestit’ mir narodima;</p><p class="stih1">vlast će mu se proširit’ od mora do mora</p><p class="stih2">i od Rijeke do rubova zemlje.</p><h4>Izrael ponovno na vlasti</h4><p class="stih1"> <span class="brojRetka" id="11">11</span>A i tebi, zbog krvi tvoga Saveza,</p><p class="stih2">vratit ću sužnje tvoje iz jama bezvodnih.</p><p class="stih1"> <span class="brojRetka" id="12">12</span>Vratite se u Tvrđavu,</p><p class="stih2">izgnanici puni nade,</p><p class="stih1">još danas – ja navješćujem –</p><p class="stih2">dvostruko ću ti uzvratiti.</p><p class="stih1"> <span class="brojRetka" id="13">13</span>Jer, Judu sam kao lûk napeo,</p><p class="stih2">a Efrajimom lûk naoružao:</p><p class="stih1">tvoje ću, o Sione, zavitlat’ sinove</p><p class="stih2">– protiv sinova tvojih, o Javane –</p><p class="stih2">i učinit ću te kao mač junaka.</p><p class="noviRedak"> </p><p class="stih1"> <span class="brojRetka" id="14">14</span>Nad njima tad će se pojaviti Jahve</p><p class="stih2">i kao munja letjet će mu strijela. </p><p class="stih1">Jahve Gospod u rog će zatrubit’,</p><p class="stih2">hodit će na južnim vihorima.</p><p class="stih1"> <span class="brojRetka" id="15">15</span>Jahve nad vojskama zakrilit će ih</p><p class="stih2">i oni će gaziti nogama kamenje praćaka,</p><p class="stih1">pit će krv kao da je vino,</p><p class="stih2">napojit’ se kao škropilo,</p><p class="stih2">kao uglovi na žrtveniku.</p><p class="stih1"> <span class="brojRetka" id="16">16</span>Jahve Bog njihov spasit će ih u dan onaj;</p><p class="stih2">kao stado on će pâsti narod svoj;</p><p class="stih1">kao drago kamenje krune</p><p class="stih2">oni će blistat’ u zemlji njegovoj.</p><p class="stih1"> <span class="brojRetka" id="17">17</span>Ah, kako li će sretan, kako lijep biti!</p><p class="stih2">Od žita će rasti mladići,</p><p class="stih2">a od slatkog vina djevice.</p>