<h4>Vjernost Jahvi</h4><p class="pocetakParagrafa"> <span class="brojRetka" id="1">1</span>Tražite od Jahve dažda</p><p class="stih2">u vrijeme proljetno!</p><p class="stih1">Jahve stvara munje</p><p class="stih2">i daje kišu;</p><p class="stih1">čovjeku kruh daje, </p><p class="stih2">a stoci travu.</p><p class="noviRedak"> </p><p class="stih1"> <span class="brojRetka" id="2">2</span>Lažno bajaju kumiri,</p><p class="stih2">prijevaru vide gatari,</p><p class="stih1">obmanu govore snovi,</p><p class="stih2">varljivu utjehu daju,</p><p class="stih1">zato kao stado blude ljudi,</p><p class="stih2">lutaju jer nemaju pastira.</p><h4>Oslobođenje i povratak Izraela</h4><p class="stih1"> <span class="brojRetka" id="3">3</span>Moj je gnjev planuo na pastire,</p><p class="stih2">i ja ću kaznom pohodit’ jarce.</p><p class="stih1">Da, Jahve nad vojskama</p><p class="stih2">pohodit će stado svoje,</p><p class="stih2">dom Judin.</p><p class="stih1">I učinit će da budu</p><p class="stih2">k’o gizdav konj u boju:</p><p class="stih1"> <span class="brojRetka" id="4">4</span>od njega će poteći</p><p class="stih2">kamen zaglavni, klin šatorski,</p><p class="stih1">od njega ubojit lûk,</p><p class="stih2">od njega sve vođe.</p><p class="stih1"> <span class="brojRetka" id="5">5</span>Bit će zajedno kao junaci</p><p class="stih2">što u boju gaze kao po blatu uličnom;</p><p class="stih1">vojevat će, jer Jahve je s njima,</p><p class="stih2">i osramotit će one koji konje jašu.</p><p class="noviRedak"> </p><p class="stih1"> <span class="brojRetka" id="6">6</span>»Ojačat ću dom Judin,</p><p class="stih2">spasiti dom Josipov.</p><p class="stih1">Opet ću ih naseliti, žao mi ih,</p><p class="stih2">i bit će kao da ih nisam odbacio,</p><p class="stih1">jer ja sam Jahve, Bog njihov –</p><p class="stih2">uslišat ću ih.«</p><p class="stih1"> <span class="brojRetka" id="7">7</span>Efrajimci bit će kao junaci</p><p class="stih2">i radostit će im se srce kao od vina:</p><p class="stih1">vidjet će sinove svoje i veseliti se,</p><p class="stih2">u Jahvi će klicati srce njihovo.</p><p class="stih1"> <span class="brojRetka" id="8">8</span>»Zazviždat ću im i sabrati ih,</p><p class="stih2">jer ja sam ih izbavio,</p><p class="stih2">bit će opet brojni kao što bjehu.</p><p class="stih1"> <span class="brojRetka" id="9">9</span>Rasijao sam ih među narode,</p><p class="stih2">ali će se oni u zemljama dalekim</p><p class="stih2">spomenuti mene,</p><p class="stih1">poučit će svoje sinove,</p><p class="stih2">i oni će se vratiti.</p><p class="stih1"> <span class="brojRetka" id="10">10</span>Vratit ću ih iz zemlje egipatske,</p><p class="stih2">sabrat ću ih iz Asirije</p><p class="stih1">i dovest’ ih u zemlju gileadsku</p><p class="stih2">i na Libanon,</p><p class="stih2">i neće biti dosta mjesta za njih.«</p><p class="stih1"> <span class="brojRetka" id="11">11</span>Prijeći će more egipatsko,</p><p class="stih2">jer on će udariti valove morske,</p><p class="stih2">sve dubine Nila presahnut će.</p><p class="stih1">Bit će oboren ponos Asirije,</p><p class="stih2">oduzeto žezlo Egiptu.</p><p class="stih1"> <span class="brojRetka" id="12">12</span>U Jahvi će biti snaga njihova,</p><p class="stih2">njegovim će se oni proslavit’ imenom –</p><p class="stih2">riječ je Jahvina.</p><p class="noviRedak"> </p>