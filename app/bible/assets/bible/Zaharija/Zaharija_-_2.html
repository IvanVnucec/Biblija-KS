<h4>Drugo viđenje: rogovi i kovači</h4><p class="pocetakParagrafa"> <span class="brojRetka" id="1">1</span>Podigoh oči i vidjeh. I gle: četiri roga.  <span class="brojRetka" id="2">2</span>Upitah anđela koji je govorio sa mnom: »Što je ovo?« On mi odgovori: »To su rogovi koji su raznijeli Judu, Izraela i Jeruzalem.«  <span class="brojRetka" id="3">3</span>Onda mi Jahve pokaza četiri kovača.  <span class="brojRetka" id="4">4</span>A ja upitah: »Što su došli ovi raditi?« On mi odgovori: »Ono su rogovi koji su raznijeli Judu te se nitko više ne usuđuje dići glavu; a ovi su došli da ih zastraše i da slome rogove narodima koji podizahu rog na zemlju Judinu kako bi je raznijeli.«</p><p class="noviRedak"> <h4>Treće viđenje: mjerač</h4><p class="pocetakParagrafa"> <span class="brojRetka" id="5">5</span>Podigoh oči i vidjeh. I gle: čovjek, a u ruci mu mjeračko uže.  <span class="brojRetka" id="6">6</span>Upitah ga: »Kamo ideš?« Odgovori mi: »Da izmjerim Jeruzalem i da vidim koliko je širok a koliko dug.«  <span class="brojRetka" id="7">7</span>I gle, anđeo koji je govorio sa mnom stajaše nepomično, a drugi mu iziđe ususret  <span class="brojRetka" id="8">8</span>i reče mu: »Trči, reci onome mladiću ovako: ‘Jeruzalem će biti kao otvoren grad radi mnoštva ljudi i stoke koji će biti u njemu.  <span class="brojRetka" id="9">9</span>A ja ću mu’ – riječ je Jahvina – ‘biti ognjen zid unaokolo i slava njegova sred njega.’«</p><p class="stih1"> <span class="brojRetka" id="10">10</span>»Hej! Hej! Bježite iz zemlje sjeverne« – riječ je Jahvina –</p><p class="stih1">»jer u sva četiri vjetra nebeska</p><p class="stih1">razasuo sam vas« – riječ je Jahvina!</p><p class="stih1"> <span class="brojRetka" id="11">11</span>»Hej, Sione, koji živiš kod kćeri babilonske, spasi se!«</p><p class="noviRedak"> </p><p class="stih1"> <span class="brojRetka" id="12">12</span>Ovako govori Jahve nad vojskama,</p><p class="stih2">čija me slava izaslala</p><p class="stih1">k narodima koji su vas opljačkali:</p><p class="stih2">»Tko vas dira, dira mi zjenicu oka.</p><p class="stih1"> <span class="brojRetka" id="13">13</span>Gle, ruku dižem na njih</p><p class="stih2">da plijenom budu svojim robovima.«</p><p class="stih2">Znat ćete tako da me posla Jahve nad vojskama!</p><p class="stih1"> <span class="brojRetka" id="14">14</span>»Kliči i raduj se, Kćeri sionska,</p><p class="stih2">jer evo, dolazim usred tebe prebivat’« – riječ je Jahvina.</p><p class="stih1"> <span class="brojRetka" id="15">15</span>»U onaj dan mnogi će narodi uz Jahvu prionuti</p><p class="stih2">i bit će narod moj,</p><p class="stih2">a ja ću prebivati usred tebe.«</p><p class="stih1">Znat ćeš tako da me tebi posla Jahve nad vojskama.</p><p class="stih1"> <span class="brojRetka" id="16">16</span>I Judeja će biti baština Jahvina,</p><p class="stih2">njegov dio u svetoj zemlji,</p><p class="stih2">i on će opet izabrati Jeruzalem.</p><p class="stih1"> <span class="brojRetka" id="17">17</span>Tiho, ljudi svi, pred Jahvom,</p><p class="stih2">jer, evo, on ustaje iz svetoga prebivališta svojega!</p></p>