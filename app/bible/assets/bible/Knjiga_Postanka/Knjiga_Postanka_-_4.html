<h4>Kajin i Abel</h4><p class="pocetakParagrafa"> <span class="brojRetka" id="1">1</span>Čovjek pozna svoju ženu Evu, a ona zače i rodi Kajina, pa reče: »Muško sam čedo stekla pomoću Jahve!«  <span class="brojRetka" id="2">2</span>Poslije rodi Abela, brata Kajinova; Abel postane stočar, a Kajin zemljoradnik.  <span class="brojRetka" id="3">3</span>I jednoga dana Kajin prinese Jahvi žrtvu od zemaljskih plodova.  <span class="brojRetka" id="4">4</span>A prinese i Abel od prvine svoje stoke, sve po izbor pretilinu. Jahve milostivo pogleda na Abela i njegovu žrtvu,  <span class="brojRetka" id="5">5</span>a na Kajina i žrtvu njegovu ni pogleda ne svrati. Stoga se Kajin veoma razljuti i lice mu se namrgodi.  <span class="brojRetka" id="6">6</span>I Jahve reče Kajinu: »Zašto si ljut? Zašto ti je lice namrgođeno?  <span class="brojRetka" id="7">7</span>Jer ako pravo radiš, vedrinom odsijevaš. A ne radiš li pravo, grijeh ti je kao zvijer na pragu što na te vreba; još mu se možeš oduprijeti.«  <span class="brojRetka" id="8">8</span>Kajin pak reče svome bratu Abelu: »Hajdemo van!« I našavši se na polju, Kajin skoči na brata Abela te ga ubi.</p><p class="pocetakParagrafa"> <span class="brojRetka" id="9">9</span>Potom Jahve zapita Kajina: »Gdje ti je brat Abel?« »Ne znam«, odgovori. »Zar sam ja čuvar brata svoga?«  <span class="brojRetka" id="10">10</span>Jahve nastavi: »Što si učinio? Slušaj! Krv brata tvoga iz zemlje k meni viče.  <span class="brojRetka" id="11">11</span>Stoga budi proklet na zemlji koja je rastvorila usta da proguta s ruke tvoje krv brata tvoga!  <span class="brojRetka" id="12">12</span>Obrađivat ćeš zemlju, ali ti više neće davati svoga roda. Vječni ćeš skitalica na zemlji biti!«  <span class="brojRetka" id="13">13</span>A Kajin reče Jahvi: »Kazna je moja odviše teška da se snosi.  <span class="brojRetka" id="14">14</span>Evo me tjeraš danas s plodnoga tla; moram se skrivati od tvoga lica i biti vječni lutalac na zemlji – tko me god nađe, može me ubiti.«  <span class="brojRetka" id="15">15</span>A Jahve mu reče: »Ne! Nego tko ubije Kajina, sedmerostruka osveta na njemu će se izvršiti!« I Jahve stavi znak na Kajina, da ga tko, našavši ga, ne ubije.  <span class="brojRetka" id="16">16</span>Kajin ode ispred lica Jahvina u zemlju Nod, istočno od Edena, i ondje se nastani.</p><p class="noviRedak"> <h4>Kajinovo potomstvo</h4><p class="pocetakParagrafa"> <span class="brojRetka" id="17">17</span>Kajin pozna svoju ženu te ona zače i rodi Henoka. Podigao je grad i grad prozvao imenom svoga sina – Henok.  <span class="brojRetka" id="18">18</span>Henoku se rodio Irad, a od Irada potekao Mehujael; od Mehujaela poteče Metušael, od Metušaela Lamek.  <span class="brojRetka" id="19">19</span>Lamek uzme dvije žene. Jedna se zvala Ada, a druga Sila.  <span class="brojRetka" id="20">20</span>Ada rodi Jabala, koji je postao praocem onih što pod šatorima žive sa stokom.  <span class="brojRetka" id="21">21</span>Bratu mu bijaše ime Jubal. On je praotac svih koji sviraju na liru i sviralu.  <span class="brojRetka" id="22">22</span>Sila rodi Tubal-Kajina, praoca onih koji kuju bakar i željezo. Tubal‑Kajinovoj sestri bijaše ime Naama.</p><p class="pocetakParagrafa"> <span class="brojRetka" id="23">23</span>Lamek prozbori svojim ženama:</p><p class="stih2">»Ada i Sila, glas moj poslušajte!</p><p class="stih2">Žene Lamekove, čujte mi besjedu:</p><p class="stih2">Čovjeka sam ubio jer me ranio</p><p class="stih2">i dijete jer me udarilo.</p><p class="stih1"> <span class="brojRetka" id="24">24</span>Ako će Kajin biti osvećen sedmerostruko,</p><p class="stih2">Lamek će sedamdeset i sedam puta!«</p><p class="noviRedak"> <h4>Šet i njegovo potomstvo</h4><p class="pocetakParagrafa"> <span class="brojRetka" id="25">25</span>Adam pozna svoju ženu te ona rodi sina i nadjenu mu ime Šet. Reče ona: »Bog mi dade drugo dijete mjesto Abela, koga ubi Kajin.«  <span class="brojRetka" id="26">26</span>Šetu se rodi sin, komu on nadjenu ime Enoš. Tada se počelo zazivati ime Jahvino.</p></p></p>