<h4>Jakovljev pogreb</h4><p class="pocetakParagrafa"> <span class="brojRetka" id="1">1</span>Josip se baci na oca, suzama mu oblije lice, izljubi ga.  <span class="brojRetka" id="2">2</span>Poslije toga Josip naredi liječnicima koji su se nalazili u njegovoj službi da mu oca balzamiraju, i oni balzamiraše Izraela.  <span class="brojRetka" id="3">3</span>Trebalo je četrdeset dana: toliko, naime, traje balzamiranje. Sedamdeset su ga dana Egipćani oplakivali.  <span class="brojRetka" id="4">4</span>A kad je prošlo vrijeme oplakivanja, Josip reče onima u dvoru faraonovu: »Učinite mi milost i prenesite faraonu ovo:  <span class="brojRetka" id="5">5</span>Moj me otac zakleo govoreći: ‘Kad umrem, sahrani me u grob koji sam sebi pripravio u zemlji kanaanskoj!’ Dopusti mi da odem gore i sahranim oca, a onda ću se vratiti.«  <span class="brojRetka" id="6">6</span>Faraon odgovori: »Otiđi gore i sahrani svoga oca kako si mu se zakleo.«</p><p class="pocetakParagrafa"> <span class="brojRetka" id="7">7</span>Tako Josip ode da sahrani oca. S njim su pošli i svi faraonovi službenici – odličnici njegova dvora i svi dostojanstvenici egipatske zemlje;  <span class="brojRetka" id="8">8</span>sva Josipova obitelj, njegova braća i očeva porodica. Jedino su u gošenskom kraju ostala njihova djeca, njihove ovce i goveda.  <span class="brojRetka" id="9">9</span>S njim su išla i kola i konjanici: bila je to vrlo duga povorka.</p><p class="pocetakParagrafa"> <span class="brojRetka" id="10">10</span>Stigavši u Goren Haatad, s onu stranu Jordana, održaše ondje veliko i svečano naricanje. Josip održa sedmodnevnu žalost za ocem.  <span class="brojRetka" id="11">11</span>Kad su stanovnici te zemlje, Kanaanci, vidjeli tugovanje u Goren Haatadu, rekoše: »To ti je svečano naricanje Egipćana!« Zato nazovu to mjesto Abel-Misrajim. Nalazi se s onu stranu Jordana.</p><p class="pocetakParagrafa"> <span class="brojRetka" id="12">12</span>Jakovljevi sinovi učine kako im je naredio otac:  <span class="brojRetka" id="13">13</span>odnesu ga u zemlju kanaansku te ga sahrane u špilji na polju Makpeli kod Mamre, polju što ga je Abraham kupio od Hetita Efrona za sahranjivanje.</p><p class="pocetakParagrafa"> <span class="brojRetka" id="14">14</span>Pošto je sahranio svoga oca, Josip se vrati u Egi pat – on, njegova braća i svi koji su s njim išli da mu oca pokopaju.</p><p class="noviRedak"> <h4>Od smrti Jakovljeve do smrti Josipove</h4><p class="pocetakParagrafa"> <span class="brojRetka" id="15">15</span>Kad su Josipova braća vidjela da im je otac umro, rekoše: »Što ako je Josip na nas ljut i pokuša uzvratiti nam za sve zlo koje smo mi njemu nanijeli?«  <span class="brojRetka" id="16">16</span>Stoga poruče Josipu ovako: »Pred svoju smrt tvoj je otac naredio:  <span class="brojRetka" id="17">17</span>‘Ovako recite Josipu: Oprosti braći svojoj zlo i grijeh što su onako okrutno prema tebi postupili.’ Oprosti, dakle, uvredu slugama Boga svoga oca!« Na te riječi Josip brizne u plač.</p><p class="pocetakParagrafa"> <span class="brojRetka" id="18">18</span>Tada sama njegova braća dođu k njemu, bace se preda nj te mu reknu: »Evo nas k tebi da budemo tvoji robovi!«  <span class="brojRetka" id="19">19</span>Josip im odvrati: »Ne bojte se! Ta zar sam ja namjesto Boga!  <span class="brojRetka" id="20">20</span>Osim toga, iako ste vi namjeravali da meni naudite, Bog je bio ono okrenuo na dobro: da učini što se danas zbiva – da spasi život velikom narodu.  <span class="brojRetka" id="21">21</span>Zato se ne bojte! Ja ću se brinuti za vas i za vašu djecu.«</p><p class="pocetakParagrafa">Tako ih je smirio ljubaznim riječima.</p><p class="pocetakParagrafa"> <span class="brojRetka" id="22">22</span>Josip ostane u Egiptu zajedno s rodom svojim i očevim. Poživje Josip stotinu i deset godina.  <span class="brojRetka" id="23">23</span>Tako je Josip gledao Efrajimovu djecu do trećeg koljena; a rađala se djeca i Makiru, Manašeovu sinu, na Josipovim koljenima.  <span class="brojRetka" id="24">24</span>Napokon reče Josip svojoj braći: »Ja ću, evo, naskoro umrijeti. Ali će se Bog, zacijelo, sjetiti vas i odvesti vas iz ove zemlje u zemlju što ju je pod zakletvom obećao Abrahamu, Izaku i Jakovu.«  <span class="brojRetka" id="25">25</span>Tada Josip zakune Izraelove sinove: »Bog će se vas doista sjetiti, i tada ponesite moje kosti odavde!«</p><p class="pocetakParagrafa"> <span class="brojRetka" id="26">26</span>Josip umrije kad mu bijaše sto i deset godina; balzamiraše ga i u Egiptu položiše u lijes.</p></p>