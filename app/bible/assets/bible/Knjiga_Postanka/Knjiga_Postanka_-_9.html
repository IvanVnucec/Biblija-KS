<h4>Blagoslov i savez</h4><p class="pocetakParagrafa"> <span class="brojRetka" id="1">1</span>Tada Bog blagoslovi Nou i njegove sinove i reče im: »Plodite se i množite i zemlju napunite.  <span class="brojRetka" id="2">2</span>Neka vas se boje i od vas strahuju sve životinje na zemlji, sve ptice u zraku, sve što se po zemlji kreće i sve ribe u moru: u vaše su ruke predane.  <span class="brojRetka" id="3">3</span>Sve što se kreće i živi neka vam bude za hranu: sve vam dajem, kao što vam dadoh zeleno bilje.  <span class="brojRetka" id="4">4</span>Samo ne smijete jesti mesa u kojem je još duša, to jest njegova krv.  <span class="brojRetka" id="5">5</span>A za vašu krv, za vaš život, tražit ću obračun: tražit ću ga od svake životinje; i od čovjeka za njegova druga tražit ću obračun za ljudski život.</p><p class="stih2"> <span class="brojRetka" id="6">6</span>Tko prolije krv čovjekovu,</p><p class="stih2">njegovu će krv čovjek proliti!</p><p class="stih2">Jer na sliku Božju stvoren je čovjek!</p><p class="pocetakParagrafa"> <span class="brojRetka" id="7">7</span>A vi, plodite se, i množite i zemlju napunite, i podložite je sebi!«</p><p class="pocetakParagrafa"> <span class="brojRetka" id="8">8</span>Još reče Bog Noi i njegovim sinovima s njim:  <span class="brojRetka" id="9">9</span>»A ja, evo, sklapam svoj savez s vama i s vašim potomstvom poslije vas  <span class="brojRetka" id="10">10</span>i sa svim živim stvorovima što su s vama: s pticama, sa stokom, sa zvijerima – sa svime što je s vama izišlo iz korablje – sa svim živim stvorovima na zemlji.  <span class="brojRetka" id="11">11</span>Držat ću se ja svog saveza s vama te nikada više vode potopne neće uništiti živa bića niti će ikad više potop zemlju opustošiti.«</p><p class="stih2"> <span class="brojRetka" id="12">12</span>I reče Bog:</p><p class="stih2">»A ovo znamen je saveza</p><p class="stih2">koji stavljam između sebe i vas</p><p class="stih2">i svih živih bića što su s vama,</p><p class="stih2">za naraštaje buduće:</p><p class="stih1"> <span class="brojRetka" id="13">13</span>Dugu svoju u oblak stavljam,</p><p class="stih2">da zalogom bude savezu</p><p class="stih2">između mene i zemlje.</p><p class="stih1"> <span class="brojRetka" id="14">14</span>Kad oblake nad zemlju navučem</p><p class="stih2">i duga se u oblaku pokaže,</p><p class="stih1"> <span class="brojRetka" id="15">15</span>spomenut ću se saveza svoga,</p><p class="stih2">saveza između mene i vas</p><p class="stih2">i stvorenja svakoga živog:</p><p class="stih2">potopa više neće biti</p><p class="stih2">da uništi svako biće.</p><p class="stih1"> <span class="brojRetka" id="16">16</span>U oblaku kad se pojavi duga,</p><p class="stih2">ja ću je vidjeti</p><p class="stih2">i vjekovnog ću se sjećati saveza</p><p class="stih2">između Boga i svake žive duše,</p><p class="stih2">svakog tijela na zemlji.«</p><p class="pocetakParagrafa"> <span class="brojRetka" id="17">17</span>I reče Bog Noi: »To neka je znak saveza koji sam postavio između sebe i svih živih bića što su na zemlji.«</p><p class="noviRedak"> <h3>3. OD POTOPA DO ABRAHAMA</h3><h4>Noa i njegovi sinovi</h4><p class="pocetakParagrafa"> <span class="brojRetka" id="18">18</span>Sinovi Noini, koji su iz korablje izišli, bijahu: Šem, Ham i Jafet. Ham je praotac Kanaanaca.  <span class="brojRetka" id="19">19</span>To su trojica Noinih sinova i od njih se sav svijet razgranao.</p><p class="pocetakParagrafa"> <span class="brojRetka" id="20">20</span>Noa, zemljoradnik, zasadio vinograd.  <span class="brojRetka" id="21">21</span>Napio se vina i opio, pa se otkrio nasred šatora.  <span class="brojRetka" id="22">22</span>Ham, praotac Kanaanaca, opazi oca gola pa to kaza dvojici svoje braće vani.  <span class="brojRetka" id="23">23</span>Šem i Jafet uzmu ogrtač, obojica ga prebace sebi preko ramena pa njime, idući natraške, pokriju očevu golotinju. Lica im bijahu okrenuta na drugu stranu te tako ne vidješe oca gola.</p><p class="pocetakParagrafa"> <span class="brojRetka" id="24">24</span>Kad se Noa otrijeznio od vina i saznao što mu je učinio najmlađi sin, reče:</p><p class="stih1"> <span class="brojRetka" id="25">25</span>»Neka je proklet Kanaanac,</p><p class="stih2">braći svojoj najniži sluga nek’ bude!«</p><p class="stih2"> <span class="brojRetka" id="26">26</span>Onda nastavi:</p><p class="stih2">»Blagoslovljen Jahve, Šemov Bog,</p><p class="stih2">Kanaanac nek’ mu je sluga!</p><p class="stih1"> <span class="brojRetka" id="27">27</span>Nek Bog raširi Jafeta</p><p class="stih2">da prebiva pod šatorima Šemovim,</p><p class="stih2">Kanaanac nek’ mu je sluga!«</p><p class="pocetakParagrafa"> <span class="brojRetka" id="28">28</span>Poslije potopa Noa poživje trista pedeset godina.  <span class="brojRetka" id="29">29</span>U svemu poživje Noa devet stotina pedeset godina; potom umrije.</p></p>