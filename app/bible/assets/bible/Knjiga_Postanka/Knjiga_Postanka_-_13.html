<h4>Lot se dijeli od Abrahama</h4><p class="pocetakParagrafa"> <span class="brojRetka" id="1">1</span>Iz Egipta Abram ode gore u Negeb sa svojom ženom i sa svime što je imao. I Lot bješe s njim.  <span class="brojRetka" id="2">2</span>Abram je bio veoma bogat stokom, srebrom i zlatom.  <span class="brojRetka" id="3">3</span>Od postaje do postaje iz Negeba išao je do Betela,  <span class="brojRetka" id="4">4</span>do mjesta na kojem je bio postavio šator, između Betela i Aja, gdje je prije podigao žrtvenik. Tu je Abram zazivao ime Jahvino.</p><p class="pocetakParagrafa"> <span class="brojRetka" id="5">5</span>I Lot, koji iđaše s Abramom, imaše ovaca, goveda i šatora,  <span class="brojRetka" id="6">6</span>tako da ih kraj ne bi izdržavao kad bi zajedno ostali. Njihovo je blago bilo veliko, te zajedno nisu mogli boraviti.  <span class="brojRetka" id="7">7</span>Svađa je nastajala između pastira stoke Abramove i pastira stoke Lotove. Tada su zemlju nastavali Kanaanci i Perižani.  <span class="brojRetka" id="8">8</span>Zato Abram reče Lotu: »Neka ne bude svađe između mene i tebe, između pastira mojih i tvojih – ta mi smo braća!  <span class="brojRetka" id="9">9</span>Nije li sva zemlja pred tobom? Odvoji se od mene! Kreneš li ti nalijevo, ja ću nadesno; ako ćeš ti nadesno, ja ću nalijevo.«</p><p class="pocetakParagrafa"> <span class="brojRetka" id="10">10</span>Lot podiže oči i vidje kako je dobro posvuda natapana sva Jordanska dolina, kao kakav vrt Jahvin, kao zemlja egipatska prema Soaru. – Bilo je to prije nego što je Jahve uništio Sodomu i Gomoru. –  <span class="brojRetka" id="11">11</span>Lot izabere za se svu Jordansku dolinu i ode na istok. Tako se odijele jedan od drugoga.  <span class="brojRetka" id="12">12</span>Abram ostade u kanaanskoj zemlji, dok je Lot živio po mjestima u dolini i razapeo svoje šatore do Sodome.  <span class="brojRetka" id="13">13</span>A žitelji Sodome bijahu veoma opaki, sami grešnici protiv Jahve.</p><p class="pocetakParagrafa"> <span class="brojRetka" id="14">14</span>Jahve reče Abramu, pošto se Lot od njega rastao: »Oči svoje podigni i s mjesta na kojem si pogledaj prema sjeveru, jugu, istoku i zapadu;  <span class="brojRetka" id="15">15</span>jer svu zemlju što je možeš vidjeti dat ću tebi i tvome potomstvu zauvijek.  <span class="brojRetka" id="16">16</span>Potomstvo ću tvoje učiniti kao prah na zemlji. Ako tko mogne prebrojiti prah zemlje, i tvoje će potomstvo moći prebrojiti.  <span class="brojRetka" id="17">17</span>Na noge! Prođi zemljom uzduž i poprijeko jer ću je tebi predati.«</p><p class="pocetakParagrafa"> <span class="brojRetka" id="18">18</span>Abram digne šatore i dođe pa se naseli kod hrasta Mamre, što je u Hebronu. Ondje podigne žrtvenik Jahvi.</p>