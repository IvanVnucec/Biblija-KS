<h4>Jišmaelovo rođenje</h4><p class="pocetakParagrafa"> <span class="brojRetka" id="1">1</span>Abramova žena Saraja nije mu rađala djece. A imaše ona sluškinju Egipćanku – zvala se Hagara.  <span class="brojRetka" id="2">2</span>I reče Saraja Abramu: »Vidiš, Jahve me učinio nerotkinjom. Hajde k mojoj sluškinji, možda ću imati djece.« Abram posluša riječ Sarajinu.</p><p class="pocetakParagrafa"> <span class="brojRetka" id="3">3</span>Tako, pošto je Abram proboravio deset godina u zemlji kanaanskoj, njegova žena Saraja uzme Hagaru, Egipćanku, sluškinju svoju, pa je dade svome mužu Abramu za ženu.  <span class="brojRetka" id="4">4</span>Uđe on k Hagari te ona zače. A kad je vidjela da je začela, s prezirom je gledala na svoju gospodaricu.  <span class="brojRetka" id="5">5</span>Tada reče Saraja Abramu: »Nepravda što se meni nanosi tvoja je krivnja! Prepustila sam svoju sluškinju tvome zagrljaju, ali otkako opazi da je zanijela, s prezirom na me gleda. Jahve sudio i meni i tebi!«  <span class="brojRetka" id="6">6</span>Nato Abram odvrati Saraji: »Tvoja je sluškinja u tvojoj ruci: kako ti se čini da je dobro, tako prema njoj postupi!« Saraja postupi prema njoj tako loše da ona od nje pobježe.</p><p class="pocetakParagrafa"> <span class="brojRetka" id="7">7</span>Anđeo Jahvin nađe je kod izvora u pustinji – uz vrelo što je na putu prema Šuru –  <span class="brojRetka" id="8">8</span>pa je zapita: »Hagaro, sluškinjo Sarajina, odakle dolaziš i kamo ideš?« »Bježim, evo, od svoje gospodarice Saraje«, odgovori ona.</p><p class="pocetakParagrafa"> <span class="brojRetka" id="9">9</span>Nato joj anđeo Jahvin reče: »Vrati se svojoj gospodarici i pokori joj se!«  <span class="brojRetka" id="10">10</span>Još joj reče anđeo Jahvin: »Tvoje ću potomstvo silno umnožiti; od mnoštva se neće moći ni prebrojiti.«  <span class="brojRetka" id="11">11</span>Dalje joj je anđeo Jahvin rekao:</p><p class="stih2">»Gle, zanijela si i rodit ćeš sina.</p><p class="stih2">Nadjeni mu ime Jišmael,</p><p class="stih2">jer Jahve ču jad tvoj.</p><p class="stih1"> <span class="brojRetka" id="12">12</span>On će biti kao divlje magare:</p><p class="stih2">ruka će se njegova dizati na svakoga</p><p class="stih2">i svačija ruka na njega;</p><p class="stih2">i pred licem sve mu braće</p><p class="stih2">on će stan sebi podići.«</p><p class="pocetakParagrafa"> <span class="brojRetka" id="13">13</span>A Jahvu koji joj govoraše nazva: »Ti si El Roi – svevid Bog, jer« – reče ona – »vidjeh Boga i nakon viđenja – još živim!«  <span class="brojRetka" id="14">14</span>Stoga se taj zdenac zove Beer Lahaj Roi – Zdenac životvornog Svevida, a eno ga između Kadeša i Bereda.</p><p class="pocetakParagrafa"> <span class="brojRetka" id="15">15</span>Rodi Hagara Abramu sina, a Abram sinu što mu ga rodi Hagara nadjene ime Jišmael.  <span class="brojRetka" id="16">16</span>Abramu je bilo osamdeset i šest godina kad mu je Hagara rodila Jišmaela.</p>