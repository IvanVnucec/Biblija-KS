<h4>Vojna četvorice velikih kraljeva</h4><p class="pocetakParagrafa"> <span class="brojRetka" id="1">1</span>Kad Amrafel bijaše kralj Šineara, Ariok kralj Elasara, Kedor-Laomer kralj Elama, Tidal kralj Gojima,  <span class="brojRetka" id="2">2</span>povedoše oni rat protiv Bere, kralja Sodome, Birše, kralja Gomore, Šinaba, kralja Adme, Šemebera, kralja Sebojima, i protiv kralja u Beli, to jest Soaru.</p><p class="pocetakParagrafa"> <span class="brojRetka" id="3">3</span>I vojske se sliju u dolinu Sidim, gdje je danas Slano more.  <span class="brojRetka" id="4">4</span>Dvanaest su godina služili Kedor-Laomera, ali trinaeste godine dignu se na ustanak.  <span class="brojRetka" id="5">5</span>U četrnaestoj godini digne se Kedor-Laomer i kraljevi koji su bili s njim te potuku Refaimce u Ašterot Karnajimu, Zuzijce u Hamu, Emijce na ravnici Kirjatajimu,  <span class="brojRetka" id="6">6</span>Horijce u brdskom kraju Seiru, blizu El Parana, koji je uz pustinju.  <span class="brojRetka" id="7">7</span>Onda se povuku natrag i stignu u En Mišpat, to jest Kadeš, i pokore sve krajeve Amalečana i Amorejaca, koji su nastavali Haseson Tamar.  <span class="brojRetka" id="8">8</span>Zatim istupi kralj Sodome, kralj Gomore, kralj Adme, kralj Sebojima i kralj Bele, odnosno Soara, te zapodjenu borbu protiv onih u dolini Sidimu:  <span class="brojRetka" id="9">9</span>Kedor-Laomera, kralja Elama, Tidala, kralja Gojima, Amrafela, kralja Šineara, Arioka, kralja Elasara – četiri kralja protiv pet.</p><p class="pocetakParagrafa"> <span class="brojRetka" id="10">10</span>Dolina Sidim bila je puna provalija s paklinom, pa kraljevi Sodome i Gomore, na bijegu, u njih poskaču, a ostali izmaknu u planine.  <span class="brojRetka" id="11">11</span>Pobjednici pokupe sve blago po Sodomi i Gomori i svu hranu pa odu.  <span class="brojRetka" id="12">12</span>Pograbe i Lota, Abramova bratića – i on je živio u Sodomi – i njegovo blago pa otiđu.</p><p class="pocetakParagrafa"> <span class="brojRetka" id="13">13</span>A bjegunac neki – rođak Eškola i Anera, Abramovih saveznika – donese vijest Abramu Hebrejcu dok je boravio kod hrasta amorejske Mamre.  <span class="brojRetka" id="14">14</span>Kad je Abram čuo da mu je bratić zarobljen, skupi svoju momčad – rođenu u njegovu domu – njih trista osamnaest, pa pođe u potjeru do Dana.  <span class="brojRetka" id="15">15</span>Podijeli svoje momke u dvije čete, napadne noću te one potuče. Progonio ih je do Hobe, sjeverno od Damaska.  <span class="brojRetka" id="16">16</span>Povrati sve blago, svoga bratića Lota i njegovo blago, žene i ostali svijet.</p><p class="noviRedak"> <h4>Abraham i Melkisedek</h4><p class="pocetakParagrafa"> <span class="brojRetka" id="17">17</span>Pošto se vratio, porazivši Kedor-Laomera i kraljeve koji su bili s njim, ususret mu, u dolinu Šave, to jest u Kraljev dol, iziđe kralj Sodome.  <span class="brojRetka" id="18">18</span>A Melkisedek, kralj Šalema, iznese kruha i vina. On je bio svećenik Boga svevišnjega.  <span class="brojRetka" id="19">19</span>Blagoslovi ga govoreći:</p><p class="stih2">»Od Boga svevišnjega, Stvoritelja neba i zemlje,</p><p class="stih2">neka je Abramu blagoslov!</p><p class="stih1"> <span class="brojRetka" id="20">20</span>I svevišnji Bog,</p><p class="stih2">što ti u ruke preda neprijatelje,</p><p class="stih2">hvaljen bio!«</p><p class="pocetakParagrafa">Abram mu dade desetinu od svega.</p><p class="pocetakParagrafa"> <span class="brojRetka" id="21">21</span>Tada kralj Sodome reče Abramu: »Meni daj ljude, a dobra uzmi sebi!«  <span class="brojRetka" id="22">22</span>Abram odgovori kralju Sodome: »Ruku uzdižem pred Jahvom, svevišnjim Stvoriteljem neba i zemlje,  <span class="brojRetka" id="23">23</span>da neću uzeti ni končića, ni remena od obuće, niti išta što je tvoje, da ne kažeš: na meni se Abram obogatio.  <span class="brojRetka" id="24">24</span>Ne, meni ništa, osim što su moji momci upotrijebili; i dio za momčad što je sa mnom išla: Aner, Eškol i Mamre, oni neka uzmu svoj dio.«</p></p>