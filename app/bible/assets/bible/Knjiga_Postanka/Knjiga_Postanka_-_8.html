<h4>Prestanak potopa</h4><p class="pocetakParagrafa"> <span class="brojRetka" id="1">1</span>Onda se Bog sjeti Noe, svih zvijeri i sve stoke što bijaše s njim u korablji, pa pokrenu vjetar nad zemljom da uzbije vodu.  <span class="brojRetka" id="2">2</span>Zatvoriše se izvori bezdanu i ustave nebeske, i dažd s neba prestade.  <span class="brojRetka" id="3">3</span>Polako se povlačile vode sa zemlje. Nakon stotinu pedeset dana vode su jenjale,  <span class="brojRetka" id="4">4</span>a sedmoga mjeseca, sedamnaestog dana u mjesecu korablja se zaustavi na brdima Ararata.  <span class="brojRetka" id="5">5</span>Vode su neprestano opadale do desetog mjeseca, a prvoga dana desetog mjeseca pokažu se brdski vrhunci.</p><p class="pocetakParagrafa"> <span class="brojRetka" id="6">6</span>Kad je izminulo četrdeset dana, Noa otvori prozor što ga je načinio na korablji;  <span class="brojRetka" id="7">7</span>ispusti gavrana, a gavran svejednako odlijetaše i dolijetaše dok se vode sa zemlje nisu isušile.  <span class="brojRetka" id="8">8</span>Zatim ispusti golubicu da vidi je li voda nestala sa zemlje.  <span class="brojRetka" id="9">9</span>Ali golubica ne nađe uporišta nogama te se vrati k njemu u korablju, jer voda još pokrivaše svu površinu; on pruži ruku, uhvati golubicu te je unese k sebi u korablju.  <span class="brojRetka" id="10">10</span>Počeka još sedam dana pa opet pusti golubicu iz korablje.  <span class="brojRetka" id="11">11</span>Prema večeri golubica se vrati k njemu, i gle! u kljunu joj svjež maslinov list; tako je Noa doznao da su opale vode sa zemlje.  <span class="brojRetka" id="12">12</span>Još počeka sedam dana pa opet pusti golubicu: više mu se nije vratila.</p><p class="pocetakParagrafa"> <span class="brojRetka" id="13">13</span>Šest stotina prve godine Noina života, prvoga mjeseca, prvog dana u mjesecu uzmakoše vode sa zemlje.</p><p class="pocetakParagrafa">Noa skine pokrov s korablje i pogleda: površina okopnjela.</p><p class="pocetakParagrafa"> <span class="brojRetka" id="14">14</span>A drugoga mjeseca, sedamnaestog dana u mjesecu, zemlja bijaše suha.</p><p class="noviRedak"> <h4>Noa izlazi iz lađe</h4><p class="pocetakParagrafa"> <span class="brojRetka" id="15">15</span>Tada Bog reče Noi:  <span class="brojRetka" id="16">16</span>»Iziđi iz korablje, ti, tvoja žena, tvoji sinovi i žene tvojih sinova s tobom.  <span class="brojRetka" id="17">17</span>Sa sobom izvedi sva živa bića, sva stvorenja što su s tobom: ptice, stoku i sve gmizavce što zemljom puze; neka zemljom vrve, plode se i na zemlji množe!«  <span class="brojRetka" id="18">18</span>I Noa iziđe, a s njime sinovi njegovi, žena njegova i žene sinova njegovih.  <span class="brojRetka" id="19">19</span>Sve životinje, svi gmizavci, sve ptice – svi stvorovi što se zemljom miču – iziđu iz korablje, vrsta za vrstom.</p><p class="pocetakParagrafa"> <span class="brojRetka" id="20">20</span>I podiže Noa žrtvenik Jahvi; uze od svih čistih životinja i od svih čistih ptica i prinese na žrtveniku žrtve paljenice.  <span class="brojRetka" id="21">21</span>Jahve omirisa miris ugodni pa reče u sebi: »Nikad više neću zemlju u propast strovaliti zbog čovjeka, ta čovječje su misli opake od njegova početka; niti ću ikad više uništiti sva živa stvorenja, kako sam učinio.</p><p class="stih2"> <span class="brojRetka" id="22">22</span>Sve dok zemlje bude,</p><p class="stih2">sjetve, žetve,</p><p class="stih2">studeni, vrućine,</p><p class="stih2">ljeta, zime,</p><p class="stih2">dani, noći</p><p class="stih2">nikada prestati neće.«</p></p>