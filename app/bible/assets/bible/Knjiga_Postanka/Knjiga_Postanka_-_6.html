<h3>2. POTOP</h3><h4>Pokvarenost ljudi</h4><p class="pocetakParagrafa"> <span class="brojRetka" id="1">1</span>Kad su se ljudi počeli širiti po zemlji i kćeri im se narodile,  <span class="brojRetka" id="2">2</span>opaze sinovi Božji da su kćeri ljudske pristale, pa ih uzimahu sebi za žene koje su god htjeli.  <span class="brojRetka" id="3">3</span>Onda Jahve reče: »Neće moj duh u čovjeku ostati dovijeka; čovjek je tjelesan, pa neka mu vijek bude stotinu dvadeset godina.«  <span class="brojRetka" id="4">4</span>U ona su vremena – a i kasnije – na zemlji bili Nefili, kad su Božji sinovi općili s ljudskim kćerima pa im one rađale djecu. To su oni od starine po snazi glasoviti ljudi.</p><p class="pocetakParagrafa"> <span class="brojRetka" id="5">5</span>Vidje Jahve kako je čovjekova pokvarenost na zemlji velika i kako je svaka pomisao u njegovoj pameti uvijek samo zloća.  <span class="brojRetka" id="6">6</span>Jahve se pokaja i u svom srcu ražalosti što je načinio čovjeka na zemlji.  <span class="brojRetka" id="7">7</span>Reče Jahve: »Ljude koje sam stvorio izbrisat ću s lica zemlje – od čovjeka do zvijeri, gmizavce i ptice u zraku – jer sam se pokajao što sam ih napravio.«  <span class="brojRetka" id="8">8</span>Ali je Noa našao milost u očima Jahvinim.</p><p class="pocetakParagrafa"> <span class="brojRetka" id="9">9</span>Ovo je povijest Noina:</p><p class="pocetakParagrafa">Noa je bio čovjek pravedan i neporočan u svom vremenu. S Bogom je Noa hodio.  <span class="brojRetka" id="10">10</span>Tri su se sina rodila Noi: Šem, Ham i Jafet.</p><p class="noviRedak"> <h4>Noa sprema lađu</h4><p class="pocetakParagrafa"> <span class="brojRetka" id="11">11</span>U očima Božjim zemlja se bila iskvarila; nepravdom se napunila.  <span class="brojRetka" id="12">12</span>I kad je Bog vidio kako se zemlja iskvarila – ta svako se biće na zemlji izopačilo –  <span class="brojRetka" id="13">13</span>reče Bog Noi: »Odlučio sam da bude kraj svim bićima jer se zemlja napunila opačinom; i, evo, uništit ću ih zajedno sa zemljom.  <span class="brojRetka" id="14">14</span>Napravi sebi korablju od smolastoga drveta; korablju načini s prijekletima i obloži je iznutra i izvana paklinom.  <span class="brojRetka" id="15">15</span>A pravit ćeš je ovako: neka korablja bude trista lakata u duljinu, pedeset u širinu, a trideset lakata u visinu.  <span class="brojRetka" id="16">16</span>Na korablji načini otvor za svjetlo, završi ga jedan lakat od vrha. Vrata na korablji načini sa strane; neka ima donji, srednji i gornji kat.  <span class="brojRetka" id="17">17</span>Ja ću, evo, pustiti potop – vode na zemlju – da izgine svako biće pod nebom, sve u čemu ima dah života: sve na zemlji mora poginuti.  <span class="brojRetka" id="18">18</span>A s tobom ću učiniti savez; ti ćeš ući u korablju – ti i s tobom tvoji sinovi, tvoja žena i žene tvojih sinova.  <span class="brojRetka" id="19">19</span>A od svega što je živo – od svih bića – uvedi u korablju od svakoga po dvoje da s tobom preživi, i neka budu muško i žensko.  <span class="brojRetka" id="20">20</span>Od ptica prema njihovim vrstama, od životinja prema njihovim vrstama i od svih stvorova što po tlu puze prema njihovim vrstama: po dvoje od svega neka uđe k tebi da preživi.  <span class="brojRetka" id="21">21</span>Sa sobom uzmi svega za jelo pa čuvaj da bude hrane tebi i njima.«</p><p class="pocetakParagrafa"> <span class="brojRetka" id="22">22</span>Noa učini tako. Sve kako mu je Bog naredio, tako je izvršio.</p><p class="noviRedak"> </p></p>