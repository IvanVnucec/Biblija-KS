<h4>Izak u Geraru i Beer Šebi</h4><p class="pocetakParagrafa"> <span class="brojRetka" id="1">1</span>U zemlji zavlada glad, različita od prijašnje što je bila za vrijeme Abrahama, pa Izak ode Abimeleku, kralju Filistejaca, u Geraru.  <span class="brojRetka" id="2">2</span>Jahve mu se ukaza i reče: »Ne silazi u Egipat: boravi u zemlji koju ću ti označiti.  <span class="brojRetka" id="3">3</span>U ovoj se zemlji nastani, ja ću s tobom biti i blagoslivljati te; tebi i tvome potomstvu dat ću sve ove krajeve, da izvršim zakletvu kojom sam se zakleo tvome ocu Abrahamu.  <span class="brojRetka" id="4">4</span>Tvoje ću potomstvo umnožiti kao zvijezde na nebesima i tvome ću potomstvu predati sve ove krajeve, tako da će se tvojim potomstvom blagoslivljati svi narodi zemlje;  <span class="brojRetka" id="5">5</span>a to zato što je Abraham slušao moj glas i pokoravao se mojim zapovijedima, mojim zakonima i odredbama!«</p><p class="pocetakParagrafa"> <span class="brojRetka" id="6">6</span>Tako Izak ostane u Geraru.  <span class="brojRetka" id="7">7</span>Kad su ga mještani pitali o njegovoj ženi, reče: »Ona mi je sestra.« Bojao se reći: »Ona mi je žena«, misleći: »Mještani bi me mogli ubiti zbog Rebeke jer je lijepa.«  <span class="brojRetka" id="8">8</span>Kako su se ondje duže zadržali, kralj Filistejaca Abimelek jednom pogleda kroz prozor i opazi kako Izak miluje svoju ženu Rebeku.  <span class="brojRetka" id="9">9</span>Nato Abimelek pozove Izaka te reče: »Tako, ona ti je žena! Kako si mogao reći da ti je sestra?« Izak mu odgovori: »Jer sam mislio da bih zbog nje mogao poginuti.«  <span class="brojRetka" id="10">10</span>Abimelek reče: »Zašto si nam to učinio? Umalo netko od ljudi nije legao s tvojom ženom. Tako bi na nas svalio krivnju.«  <span class="brojRetka" id="11">11</span>Onda Abimelek izda naredbu svemu narodu: »Tko se god dotakne ovog čovjeka i njegove žene, glavu će izgubiti.«</p><p class="pocetakParagrafa"> <span class="brojRetka" id="12">12</span>Izak je sijao u onom kraju i one godine urodilo mu stostruko. Jahve ga blagoslivljao  <span class="brojRetka" id="13">13</span>te je čovjek bivao sve bogatiji, dok nije postao vrlo bogat.  <span class="brojRetka" id="14">14</span>Stekao je stada ovaca i goveda i mnogu služinčad, tako da su mu Filistejci zavidjeli.  <span class="brojRetka" id="15">15</span>Zato Filistejci zasuše sve bunare što su ih sluge njegova oca bile iskopale – u vrijeme njegova oca Abrahama – i napuniše ih zemljom.  <span class="brojRetka" id="16">16</span>Onda Abimelek reče Izaku: »Idi od nas jer si postao mnogo moćniji od nas!«</p><p class="pocetakParagrafa"> <span class="brojRetka" id="17">17</span>Tako Izak ode odande, postavi svoj šator u gerarskoj dolini i nastani se ondje.  <span class="brojRetka" id="18">18</span>Izak opet iskopa bunare za vodu što su bili iskopani u vrijeme njegova oca Abrahama, a Filistejci ih bili zasuli poslije Abrahamove smrti. On ih je nazvao istim imenima kojima ih je zvao i njegov otac.  <span class="brojRetka" id="19">19</span>Ali kad su Izakove sluge, dok su u dolini kopale, ondje našle bunar sa živom vodom,  <span class="brojRetka" id="20">20</span>pastiri iz Gerara posvade se s Izakovim pastirima govoreći: »Naša je voda!« Bunaru je dao ime Esek, jer su se oni s njim svadili.  <span class="brojRetka" id="21">21</span>A kad su iskopali drugi bunar te se i zbog njega svađali, nazva ga imenom Sitna.  <span class="brojRetka" id="22">22</span>Odatle se preseli pa iskopa drugi bunar. Zbog njega se nisu svađali, pa ga nazove imenom Rehobot i protumači: »Jer nam je Jahve dao prostor da se na zemlji umnožimo.«</p><p class="pocetakParagrafa"> <span class="brojRetka" id="23">23</span>Odande se popne u Beer Šebu.  <span class="brojRetka" id="24">24</span>Iste mu se noći ukaže Jahve i reče:</p><p class="stih2">»Ja sam Bog oca tvoga Abrahama.</p><p class="stih2">Ne boj se, ja sam s tobom!</p><p class="stih2">Blagoslovit ću te, potomke ti umnožit’,</p><p class="stih2">zbog Abrahama, sluge svojega.«</p><p class="pocetakParagrafa"> <span class="brojRetka" id="25">25</span>Izak tu podigne žrtvenik i zazove Jahvu po imenu; postavi ondje svoj šator, a njegove sluge počnu kopati bunar.</p><p class="pocetakParagrafa"> <span class="brojRetka" id="26">26</span>Uto mu dođe Abimelek iz Gerara sa svojim savjetnikom Ahuzatom i s Fikolom, zapovjednikom vojske.  <span class="brojRetka" id="27">27</span>Izak ih upita: »Zašto ste došli k meni kad me mrzite i kad ste me otjerali od sebe?«  <span class="brojRetka" id="28">28</span>Oni odgovore: »Jasno vidimo da je Jahve s tobom. Stoga pomislismo: neka zakletva bude veza između nas i tebe. Daj da s tobom sklopimo savez:  <span class="brojRetka" id="29">29</span>ti nama nećeš zla nanositi, kao što mi tebe nismo zlostavljali, nego uvijek prema tebi lijepo postupali i s mirom te otpustili. A blagoslov Jahvin bio nad tobom.«  <span class="brojRetka" id="30">30</span>On im priredi gozbu te su jeli i pili.</p><p class="pocetakParagrafa"> <span class="brojRetka" id="31">31</span>Rano ujutro jedni se drugima zakunu. Potom ih Izak otpusti i oni od njega odu u miru.  <span class="brojRetka" id="32">32</span>Toga istog dana dođu Izakove sluge i obavijeste ga o bunaru što su ga iskopali te mu reknu: »Našli smo vodu.«  <span class="brojRetka" id="33">33</span>On ga prozva Šiba. Zato je ime onom gradu do danas – Beer Šeba.</p><p class="pocetakParagrafa"> <span class="brojRetka" id="34">34</span>Kad je Ezavu bilo četrdeset godina, uzme za ženu Juditu, kćer Hetita Beerija, i Basematu, kćer Hetita Elona.</p><p class="pocetakParagrafa"> <span class="brojRetka" id="35">35</span>One postadoše izvor ogorčenja Izaku i Rebeki.</p>