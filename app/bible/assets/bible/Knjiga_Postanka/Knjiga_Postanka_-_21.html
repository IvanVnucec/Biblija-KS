<h4>Izakovo rođenje, Hagara otjerana</h4><p class="pocetakParagrafa"> <span class="brojRetka" id="1">1</span>Jahve se sjeti Sare kako je rekao i učini joj kako je obećao:  <span class="brojRetka" id="2">2</span>Sara zače i rodi Abrahamu sina u njegovoj starosti – u vrijeme koje je Bog označio.  <span class="brojRetka" id="3">3</span>Abraham nadjene ime Izak svome sinu što mu ga Sara rodi.  <span class="brojRetka" id="4">4</span>I poslije osam dana obreza Abraham svoga sina Izaka, kako mu je Bog naredio.  <span class="brojRetka" id="5">5</span>Abrahamu bijaše stotinu godina kad mu se rodio sin Izak. </p><p class="pocetakParagrafa"> <span class="brojRetka" id="6">6</span>Sara reče: »Dade mi Bog da se nasmijem, i tko god to čuje nasmijat će mi se.«</p><p class="pocetakParagrafa"> <span class="brojRetka" id="7">7</span>Još doda:</p><p class="stih2">»Tko bi ikad rekao Abrahamu:</p><p class="stih2">djecu će ti Sara dojiti?</p><p class="stih2">Ipak sina mu rodih u starosti.«</p><p class="pocetakParagrafa"> <span class="brojRetka" id="8">8</span>Dijete je raslo i bilo od sise odbijeno. A u dan u koji Izak bijaše od sise odbijen Abraham priredi veliku gozbu.</p><p class="pocetakParagrafa"> <span class="brojRetka" id="9">9</span>Jednom opazi Sara gdje se sin koga je Egipćanka Hagara Abrahamu rodila igra s njezinim sinom Izakom,  <span class="brojRetka" id="10">10</span>pa reče Abrahamu: »Otjeraj tu sluškinju i njezina sina, jer sin sluškinje ne smije biti baštinik s mojim sinom – s Izakom!«</p><p class="pocetakParagrafa"> <span class="brojRetka" id="11">11</span>To je Abrahamu bilo nemilo, jer je i Jišmael bio njegov sin.  <span class="brojRetka" id="12">12</span>Ali Bog reče Abrahamu: »Nemoj se uznemirivati zbog dječaka i zbog svoje sluškinje; sve što ti kaže Sara poslušaj, jer će Izakovo potomstvo tebi ovjekovječiti ime.  <span class="brojRetka" id="13">13</span>I od sina tvoje sluškinje podići ću velik narod, jer je tvoj potomak.«</p><p class="pocetakParagrafa"> <span class="brojRetka" id="14">14</span>Rano ujutro Abraham uze kruha i mješinicu vode pa dade Hagari; stavi to na njezina ramena, zajedno s dječakom, te je otpusti. Vrludala je amo-tamo po pustinji Beer Šebe.  <span class="brojRetka" id="15">15</span>Potrošivši vodu iz mješinice, ostavi dijete pod jednim grmom,  <span class="brojRetka" id="16">16</span>a sama ode i sjede nasuprot, daleko koliko lûk može dobaciti. Govorila je u sebi: »Neću da vidim kako dijete umire.« Sjedeći tako, udari u jecanje.</p><p class="pocetakParagrafa"> <span class="brojRetka" id="17">17</span>Bog ču plač dječaka te anđeo Božji zovne s neba Hagaru i reče joj: »Što ti je, Hagaro? Ne boj se! Jer je Bog čuo plač dječaka u njegovoj nevolji.  <span class="brojRetka" id="18">18</span>Na noge! Digni dječaka i utješi ga, jer od njega ću podići velik narod.«  <span class="brojRetka" id="19">19</span>Tada joj Bog otvori oči pa ona opazi studenac. Ode i napuni vodom mješinicu pa napoji dječaka.</p><p class="pocetakParagrafa"> <span class="brojRetka" id="20">20</span>Bog je bio s dječakom te je rastao i odrastao. Živio je u pustinji te postao vješt u strijeljanju iz lûka.  <span class="brojRetka" id="21">21</span>Dom mu bijaše u pustinji Paranu; a njegova mu majka dobavi ženu iz zemlje egipatske.</p><p class="noviRedak"> <h4>Abraham i Abimelek u Beer Šebi</h4><p class="pocetakParagrafa"> <span class="brojRetka" id="22">22</span>U to vrijeme Abimelek – koga je pratio Fikol, zapovjednik njegove vojske – reče Abrahamu: »Bog je s tobom u svemu što radiš.  <span class="brojRetka" id="23">23</span>Stoga mi se ovdje i sada zakuni Bogom da nećeš varati ni mene ni moju rodbinu i prijatelje, nego da ćeš se prema meni i prema zemlji u kojoj sad boraviš ponašati pošteno, kao što sam se ja prema tebi ponio.«  <span class="brojRetka" id="24">24</span>»Kunem se«, odgovori Abraham.</p><p class="pocetakParagrafa"> <span class="brojRetka" id="25">25</span>Onda Abraham prekori Abimeleka zbog zdenca vode što su ga Abimelekove sluge bile prisvojile.  <span class="brojRetka" id="26">26</span>A Abimelek reče: »Ne znam tko je to učinio; ni ti me nisi o tome obavijestio, niti sam ja o tome čuo, osim danas.«  <span class="brojRetka" id="27">27</span>Abraham uzme ovaca i goveda pa ih dade Abimeleku te njih dvojica sklope savez.  <span class="brojRetka" id="28">28</span>Potom Abraham razluči napose sedam janjaca od stada.  <span class="brojRetka" id="29">29</span>Nato Abimelek zapita Abrahama: »Što znači ovih sedam janjaca koje si na stranu stavio?«  <span class="brojRetka" id="30">30</span>A on odgovori: »Primi ovih sedam janjaca iz moje ruke da mi bude dokazom da sam ja iskopao ovaj zdenac.«  <span class="brojRetka" id="31">31</span>Zato se ono mjesto nazvalo Beer Šeba; jer se njih dvojica ondje zakleše.</p><p class="pocetakParagrafa"> <span class="brojRetka" id="32">32</span>Pošto su sklopili savez kod Beer Šebe, Abimelek i zapovjednik njegove vojske Fikol odu i vrate se u zemlju Filistejaca.  <span class="brojRetka" id="33">33</span>Abraham zasadi kod Beer Šebe tamarisku i ondje zazove ime Jahve – Boga vječnoga.  <span class="brojRetka" id="34">34</span>Dugo je vremena Abraham proveo u zemlji filistejskoj kao pridošlica.</p></p>