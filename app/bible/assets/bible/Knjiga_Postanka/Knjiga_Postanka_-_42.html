<h4>Josipova braća dolaze u Egipat</h4><p class="pocetakParagrafa"> <span class="brojRetka" id="1">1</span>Kad je Jakov čuo da u Egiptu ima žita, reče svojim sinovima: »Što tu zurite jedan u drugoga?  <span class="brojRetka" id="2">2</span>Čujem da ima žita u Egiptu. Otiđite dolje te nam ga odande nabavite da ostanemo na životu i ne pomremo.«  <span class="brojRetka" id="3">3</span>Tako desetorica Josipove braće siđoše da nabave žita iz Egipta.  <span class="brojRetka" id="4">4</span>Benjamina, Josipova pravog brata, Jakov ne posla s ostalima. »Da ga ne bi zadesila kakva nesreća«, govorio je.  <span class="brojRetka" id="5">5</span>Među onima koji su išli nabavljati žito, jer u zemlji kanaanskoj vladaše glad, bijahu i sinovi Izraelovi.</p><p class="pocetakParagrafa"> <span class="brojRetka" id="6">6</span>Josip je bio namjesnik u zemlji; on je dijelio žito svemu svijetu. Dođu tako i Josipova braća i poklone mu se licem do zemlje.  <span class="brojRetka" id="7">7</span>Josip prepozna braću čim ih ugleda, ali se prema njima vladao kao stranac i oštro im govorio. Zapita ih: »Odakle dolazite?« Odgovore: »Iz zemlje kanaanske došli smo da kupimo hrane.«  <span class="brojRetka" id="8">8</span>Iako je Josip prepoznao svoju braću, oni njega nisu prepoznali.  <span class="brojRetka" id="9">9</span>Josip se sjeti snova što ih je o njima sanjao. I reče im: »Vi ste uhode! Došli ste da izvidite slaba mjesta ove zemlje.«  <span class="brojRetka" id="10">10</span>Oni mu odgovore: »Ne, gospodaru! Tvoje su sluge došle da nabave hrane.  <span class="brojRetka" id="11">11</span>Svi smo sinovi jednog oca; pošteni smo ljudi; sluge tvoje nikad nisu bile uhode.«  <span class="brojRetka" id="12">12</span>On će im opet: »Ne, nego ste došli da izvidite slaba mjesta ove zemlje.«  <span class="brojRetka" id="13">13</span>Nato oni uzvrate: »Nas, tvojih slugu, bijaše dvanaestorica braće – sinovi jednog oca, u zemlji kanaanskoj; najmlađi je sad s ocem, a jednoga više nema.«  <span class="brojRetka" id="14">14</span>No Josip im dobaci: »Onako kako sam vam već rekao: vi ste uhode!  <span class="brojRetka" id="15">15</span>Ovako ću vas iskušati: odavde, tako mi faraona, nećete izići ako vaš najmlađi brat ne dođe ovamo!  <span class="brojRetka" id="16">16</span>Pošaljite jednoga između sebe da vam dovede brata, a vi ostali u zatvor! Tako ću iskušati vaše riječi i vidjeti je li u vas istina ili nije. Inače, tako mi faraona, vi ste uhode!«  <span class="brojRetka" id="17">17</span>Potom ih baci u zatvor na tri dana.  <span class="brojRetka" id="18">18</span>Treći im dan reče Josip: »Izvršite to, i ostat ćete na životu, jer sam ja čovjek bogobojazan.  <span class="brojRetka" id="19">19</span>Ako ste pošteni, neka jedan od vas ostane u zatvoru, a vi ostali idite i nosite žito svojim izgladnjelim domovima.  <span class="brojRetka" id="20">20</span>Poslije toga dovedite mi svoga najmlađeg brata, tako da se obistine vaše riječi te da ne izginete.« Oni pristanu.  <span class="brojRetka" id="21">21</span>Zatim je jedan drugom govorio: »Jao nama! Stiže nas kazna zbog našega brata; gledali smo njegovu muku dok nas je molio za milost, ali ga nismo uslišali. Stoga nas je ova nevolja snašla.«  <span class="brojRetka" id="22">22</span>Ruben im odvrati: »Zar vam nisam govorio: Ne ogrešujte se o mladića! Ali vi niste slušali. Sad se traži račun za njegovu krv.«  <span class="brojRetka" id="23">23</span>Nisu znali da ih Josip razumije, jer su se s njim razgovarali preko tumača.  <span class="brojRetka" id="24">24</span>On se od njih udalji te zaplaka. Opet se vrati i razgovaraše s njima. Onda izdvoji Šimuna između njih i naredi da bude svezan na njihove oči.</p><p class="noviRedak"> <h4>Povratak Jakovljevih sinova u Kanaan</h4><p class="pocetakParagrafa"> <span class="brojRetka" id="25">25</span>Potom Josip zapovjedi da im vreće napune žitom; da svakome njegov novac metnu u vreću i da im daju poputninu. Tako im učine.  <span class="brojRetka" id="26">26</span>Tada oni natovare žito na svoje magarce i krenu odande.  <span class="brojRetka" id="27">27</span>Kad na prenoćištu jedan od njih otvori svoju vreću da nahrani magarca, opazi svoj novac ozgo u vreći.  <span class="brojRetka" id="28">28</span>»Moj je novac vraćen!« – povika braći. – »Evo ga u mojoj vreći!« Zadrhta srce u njima. Zgledaše se, uplašeni, i rekoše: »Što nam ovo Bog uradi!«</p><p class="pocetakParagrafa"> <span class="brojRetka" id="29">29</span>Došavši k svome ocu Jakovu u zemlju kanaansku, kazaše mu sve što ih je snašlo.  <span class="brojRetka" id="30">30</span>»Čovjek koji je gospodar one zemlje«, rekoše, »oštro nam je govorio i optužio nas kao uhode.  <span class="brojRetka" id="31">31</span>Pošteni smo ljudi, kazasmo mu, i nikad nismo bili uhode.  <span class="brojRetka" id="32">32</span>Bilo nas je dvanaestorica braće, sinovi istog oca, ali jednoga više nema, dok se najmlađi sad nalazi s našim ocem u zemlji kanaanskoj.  <span class="brojRetka" id="33">33</span>Ali čovjek koji je gospodar one zemlje reče nam: ‘Ovim ću doznati da ste pošteni ljudi: ostavite jednoga brata kod mene, a vi ostali uzmite što vam treba za izgladnjele domove, pa idite.  <span class="brojRetka" id="34">34</span>Onda mi dovedite svoga najmlađeg brata, tako da znam da niste uhode, nego pošteni ljudi. Poslije toga vratit ću vam vašeg brata, i vi ćete se moći slobodno kretati u ovoj zemlji.’«</p><p class="pocetakParagrafa"> <span class="brojRetka" id="35">35</span>Kako su praznili svoje vreće, svaki nađe u vreći svoju kesu. Opazivši to, zapadoše u strah – i oni i njihov otac.  <span class="brojRetka" id="36">36</span>»Mene vi ostavljate bez djece!« – reče im njihov otac. – »Josipa je nestalo, Šimuna nema, a sad biste odveli i Benjamina. Sve se to na me svaljuje!«</p><p class="pocetakParagrafa"> <span class="brojRetka" id="37">37</span>Onda Ruben reče svome ocu: »Ubij moja dva sina ako ti ga ja natrag ne dovedem! Predaj ga u moje ruke, i ja ću ti ga vratiti!«  <span class="brojRetka" id="38">38</span>»Moj sin neće s vama!« – uzvrati on. – »Njegov je pravi brat već mrtav, a on je ostao sam. Ako bi ga na putu na koji ćete poći snašla nesreća, u tuzi biste otpravili moju sijedu glavu dolje u Šeol.«</p></p>