<p class="pocetakParagrafa"> <span class="brojRetka" id="1">1</span>A svećenik Pašhur, sin Imerov, vrhovni nadzornik doma Jahvina, ču kako Jeremija prorokuje te riječi.  <span class="brojRetka" id="2">2</span>I Pašhur dade Jeremiju batinati i baci ga u klade što se nalaze kod gornjih vrata Benjaminovih, a u domu su Jahvinu.  <span class="brojRetka" id="3">3</span>A kad sutradan Pašhur pusti Jeremiju iz klada, reče mu Jeremija: »Jahve te više ne zove Pašhur, već ‘Užas odasvud’.  <span class="brojRetka" id="4">4</span>Jer ovako govori Jahve: ‘Evo, predajem te užasu, tebe i sve prijatelje tvoje, i poginut će od mača neprijatelja svojih, svojim ćeš očima vidjeti. I svu Judeju dat ću u ruke kralju babilonskom. On će ih odvesti u izgnanstvo u Babilon i mačem pobiti.  <span class="brojRetka" id="5">5</span>I sve bogatstvo ovoga grada, sav njegov trudom stečeni imetak i sve dragocjenosti te sve blago kraljeva judejskih predat ću u ruke neprijateljima. Oni će sve opljačkati, ugrabiti i u Babilon odnijeti.’  <span class="brojRetka" id="6">6</span>A ti ćeš se, Pašhure, sa svim svojim ukućanima seliti u Babilon. Da, u Babilon ćeš doći i ondje umrijeti i biti pokopan, ti i svi tvoji prijatelji kojima si laži prorokovao.«</p><h4>Iz Jeremijinih »Ispovijesti«</h4><p class="stih1"> <span class="brojRetka" id="7">7</span>Ti me zavede, o Jahve,</p><p class="stih2">i dadoh se zavesti,</p><p class="stih1">nadjačao si me</p><p class="stih2">i svladao me.</p><p class="stih1">A sada sam svima na podsmijeh iz dana u dan,</p><p class="stih2">svatko me ismijava.</p><p class="stih1"> <span class="brojRetka" id="8">8</span>Jer kad god progovorim, moram vikati,</p><p class="stih2">naviještati moram: »Nasilje! Propast!«</p><p class="stih1">Doista, riječ mi Jahvina postade</p><p class="stih2">na ruglo i podsmijeh povazdan.</p><p class="stih1"> <span class="brojRetka" id="9">9</span>I rekoh u sebi: neću više na nj misliti</p><p class="stih2">niti ću govoriti u njegovo ime.</p><p class="stih1">Al’ tad mi u srcu bî kao rasplamtjeli oganj,</p><p class="stih2">zapretan u kostima mojim:</p><p class="stih1">uzalud se trudih da izdržim,</p><p class="stih2">ne mogoh više.</p><p class="stih1"> <span class="brojRetka" id="10">10</span>Čuh klevete mnogih: »Užas odasvud!</p><p class="stih2">Prijavite! Mi ćemo ga prijaviti.«</p><p class="stih1">Svi koji mi bijahu prijatelji</p><p class="stih2">čekahu moj pad.</p><p class="stih1">»Možda ga zavedemo,</p><p class="stih2">pa ćemo njim ovladati</p><p class="stih2">i njemu se osvetiti!«</p><p class="stih1"> <span class="brojRetka" id="11">11</span>Sa mnom je Jahve kao snažan junak!</p><p class="stih2">Zato će progonitelji moji posrnuti</p><p class="stih2">i neće nadvladati,</p><p class="stih1">postidjet će se veoma zbog poraza,</p><p class="stih2">zbog nezaboravne vječne sramote.</p><p class="stih1"> <span class="brojRetka" id="12">12</span>O Jahve nad vojskama, koji proničeš pravednika </p><p class="stih2">i vidiš mu bubrege i srce,</p><p class="stih1">daj da vidim kako im se osvećuješ,</p><p class="stih2">jer tebi povjerih parnicu svoju.</p><p class="noviRedak"> </p><p class="stih1"> <span class="brojRetka" id="13">13</span>Pjevajte Jahvi,</p><p class="stih2">hvalite Jahvu,</p><p class="stih1">jer on izbavi dušu sirote</p><p class="stih2">iz ruku zlikovaca.</p><p class="noviRedak"> </p><p class="stih1"> <span class="brojRetka" id="14">14</span>Proklet bio dan kad se rodih,</p><p class="stih2">dan kad me rodi majka moja ne bio blagoslovljen!</p><p class="stih1"> <span class="brojRetka" id="15">15</span>Proklet bio čovjek</p><p class="stih2">koji ocu mom dojavi:</p><p class="stih1">»Rodio ti se sin, muškić!«</p><p class="stih2">i time mi oca obradova.</p><p class="stih1"> <span class="brojRetka" id="16">16</span>Tom čovjeku bilo kao gradovima</p><p class="stih2">što ih Jahve nemilice razvali;</p><p class="stih1">već u cik zore čuo zapomaganje</p><p class="stih2">i poklike bojne u podne,</p><p class="stih1"> <span class="brojRetka" id="17">17</span>jer me ne pogubi u majčinoj utrobi</p><p class="stih2">da bi majka bila moj grob,</p><p class="stih1">da bi joj utroba dovijeka ostala trudna!</p><p class="stih1"> <span class="brojRetka" id="18">18</span>O, zašto izađoh iz majčina krila?</p><p class="stih2">Da vidim jad i nevolju</p><p class="stih2">i u sramoti da dokončam dane!</p>