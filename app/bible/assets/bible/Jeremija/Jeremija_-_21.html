<h3>3. PROROČANSTVA IZ DOBA POSLIJE JOJAKIMA</h3><h4>Odgovor izaslanicima Sidkijinim</h4><p class="pocetakParagrafa"> <span class="brojRetka" id="1">1</span>Riječ koju Jahve uputi Jeremiji kad kralj Sidkija posla k njemu Pašhura, sina Malkijina, i svećenika Sefaniju, sina Maasejina, s porukom:  <span class="brojRetka" id="2">2</span>»Hajde, upitaj Jahvu za nas, jer je Nabukodonozor, kralj babilonski, zavojštio na nas; možda će Jahve opet učiniti s nama čudo, pa će se neprijatelj povući pred nama.«  <span class="brojRetka" id="3">3</span>Jeremija im reče: »Ovako recite Sidkiji:  <span class="brojRetka" id="4">4</span>Ovako govori Jahve, Bog Izraelov: ‘Povući ću oružje koje je u vašim rukama, kojim se borite protiv kralja babilonskoga i Kaldejaca što vas napadaju izvan zidina, i skupiti ga usred ovoga grada.  <span class="brojRetka" id="5">5</span>I sam ću se boriti protiv vas ispruženom rukom i snažnom mišicom, u srdžbi i gnjevu i velikoj jarosti.  <span class="brojRetka" id="6">6</span>I strašnom kugom udarit ću stanovnike ovoga grada, ljude i životinje, i pomrijet će.  <span class="brojRetka" id="7">7</span>Poslije toga ću’ – riječ je Jahvina – ‘Sidkiju, kralja judejskoga, i njegove sluge i narod, i sve one koji preostadoše u tom gradu nakon pošasti, mača i gladi, predati u ruke Nabukodonozora, kralja babilonskoga, u ruke njihovih neprijatelja i u ruke onih koji im rade o glavi; on će ih sasjeći oštricom mača bez samilosti, bez milosrđa i bez smilovanja.’</p><p class="pocetakParagrafa"> <span class="brojRetka" id="8">8</span>A ovom narodu reci: Ovako govori Jahve: ‘Evo stavljam pred vas put života i put smrti.  <span class="brojRetka" id="9">9</span>Tko ostane u ovom gradu, poginut će od mača, gladi i kuge. A tko izađe, te se preda Kaldejcima koji vas opsjedaju, spasit će život – život će mu ostati kao plijen.  <span class="brojRetka" id="10">10</span>Jer, okrenuh lice svoje ovomu gradu na zlo, a ne na dobro’ – riječ je Jahvina – ‘i bit će izručen u ruke kralja babilonskoga, i on će ga vatrom spaliti.’«</p><h4>Opomena domu kraljevskom</h4><p class="stih1"> <span class="brojRetka" id="11">11</span>Kraljevskom domu Judeje.</p><p class="stih2">Čujte riječ Jahvinu,  <span class="brojRetka" id="12">12</span>dome Davidov!</p><p class="stih1">Ovako govori Jahve:</p><p class="stih1">»Svako jutro sudite pravedno,</p><p class="stih2">izbavite potlačene iz ruku tlačitelja,</p><p class="stih1">ili će moj gnjev planut’ poput vatre,</p><p class="stih2">raspalit’ se neugasivo</p><p class="stih2">zbog vaših opačina.</p><p class="stih1"> <span class="brojRetka" id="13">13</span>Evo me protiv tebe</p><p class="stih2">koji stanuješ na Pećini dolinskoj«</p><p class="stih2">– riječ je Jahvina –</p><p class="stih1">»protiv vas koji kažete: ‘Tko može na nas navaliti,</p><p class="stih2">tko u naše nastambe prodrijeti?’</p><p class="stih1"> <span class="brojRetka" id="14">14</span>Al’ ja ću vam platiti prema plodu djela vaših« – riječ je Jahvina. </p><p class="stih2">»Oganj ću podmetnuti šumi njegovoj</p><p class="stih2">i proždrijet će sve oko nje!«</p><p class="noviRedak"> </p>