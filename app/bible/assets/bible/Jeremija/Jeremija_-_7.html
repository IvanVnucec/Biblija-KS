<h3>2. PROROČANSTVA VEĆINOM IZ VREMENA JOJAKIMOVA</h3><h4>Pravo čašćenje Bogaa) Napad na Hram</h4><p class="pocetakParagrafa"> <span class="brojRetka" id="1">1</span>Ovo je riječ što dođe Jeremiji od Gospodina:  <span class="brojRetka" id="2">2</span>»Stani pred vrata doma Jahvina, objavi ondje ovu riječ. Reci: Čujte riječ Jahvinu, svi Judejci koji ulazite na ova vrata da se poklonite Jahvi.  <span class="brojRetka" id="3">3</span>Ovako govori Jahve nad vojskama, Bog Izraelov: ‘Popravite svoje putove i djela svoja, pa ću boraviti s vama na ovome mjestu.  <span class="brojRetka" id="4">4</span>Ne uzdajte se u lažne riječi: ‘Svetište Jahvino! Svetište Jahvino! Svetište Jahvino!’  <span class="brojRetka" id="5">5</span>Ali ako zaista popravite svoje putove i djela svoja i ako zaista budete činili što je pravo, svatko prema bližnjemu svome,  <span class="brojRetka" id="6">6</span>ako ne budete tlačili stranca, sirote i udovice i ne budete prolijevali krvi nedužne na ovome mjestu, ako ne budete trčali za tuđim bogovima na svoju nesreću –  <span class="brojRetka" id="7">7</span>boravit ću s vama na ovome mjestu, u zemlji koju sam dao vašim ocima zauvijek.  <span class="brojRetka" id="8">8</span>Ali se vi uzdate u lažne i beskorisne riječi!  <span class="brojRetka" id="9">9</span>Zar da kradete, ubijate, činite preljub, krivo se zaklinjete, palite tamjan Baalu i trčite za tuđim bogovima kojih ne poznajete,  <span class="brojRetka" id="10">10</span>a onda da dolazite i stojite preda mnom u domu ovome koji nosi moje ime i govorite: ‘Spašeni smo!’ i da nakon toga opet činite nedjela i opačine?  <span class="brojRetka" id="11">11</span>Zar je dom ovaj, koji se zove mojim imenom, u vašim očima pećina razbojnička? Ali ja dobro vidim’« – riječ je Jahvina.</p><p class="pocetakParagrafa"> <span class="brojRetka" id="12">12</span>»Pođite, dakle, na moje mjesto koje je u Šilu, gdje nekoć nastanih ime svoje, i pogledajte što od njega učinih zbog opačina naroda svoga izraelskoga.  <span class="brojRetka" id="13">13</span>Kako činite sva ona ista nedjela« – riječ je Jahvina – »i premda vas neumorno opominjem, vi ne slušate, a kad vas zovem, vi se ne odazivate:  <span class="brojRetka" id="14">14</span>od ovoga doma što se zove mojim imenom, u koje se vi uzdate, i od ovoga mjesta što ga dadoh vama i ocima vašim učinit ću isto što sam učinio i od Šila.  <span class="brojRetka" id="15">15</span>Odbacit ću vas od lica svojega kao što odbacih svu braću vašu, sve potomstvo Efrajimovo.«</p><p class="noviRedak"> <h4>b) Tuđi bogovi</h4><p class="pocetakParagrafa"> <span class="brojRetka" id="16">16</span>»A ti ne moli milosti za narod ovaj, ne diži glasa za njih i ne moli, ne navaljuj na me jer te neću uslišiti.  <span class="brojRetka" id="17">17</span>Ne vidiš li što čine po gradovima judejskim i po ulicama jeruzalemskim?  <span class="brojRetka" id="18">18</span>Djeca kupē drva, oci pale vatru, žene mijese tijesto da ispeku kolače ‘Kraljici neba’ i lijevaju ljevanice tuđim bogovima da me pogrde.  <span class="brojRetka" id="19">19</span>Zar mene tim pogrđuju« – riječ je Jahvina – »a ne sebe na svoju sramotu?«  <span class="brojRetka" id="20">20</span>I stoga ovako govori Jahve Gospod: »Evo, gnjev svoj i jarost svoju izlit ću na ovo mjesto, na ljude i na stoku, na poljsko drveće i na plodove zemlje, rasplamtjet će se i neće se ugasiti.«</p><p class="noviRedak"> <h4>c) Neistinito čašćenje Boga</h4><p class="pocetakParagrafa"> <span class="brojRetka" id="21">21</span>Ovako govori Jahve nad vojskama, Bog Izraelov: »Paljenicama dometnite još i klanice, i jedite meso.  <span class="brojRetka" id="22">22</span>Ja ništa ne rekoh ocima vašim o paljenicama i klanicama, niti im što o tom zapovjedih kad ih izvedoh iz zemlje egipatske.  <span class="brojRetka" id="23">23</span>Ovo im ja zapovjedih: ‘Slušajte glas moj, pa ću ja biti vaš Bog, a vi ćete biti moj narod. Idite putem kojim vam zapovjedih, da vam dobro bude.’  <span class="brojRetka" id="24">24</span>A oni ne poslušaše, uho svoje ne prignuše, već pođoše po savjetu i okorjelosti zloga srca svojega; okrenuše mi leđa, a ne lice.  <span class="brojRetka" id="25">25</span>Od dana kad oci vaši iziđoše iz zemlje egipatske pa do dana današnjeg slao sam vam tolike sluge svoje, proroke, iz dana u dan, neumorno.  <span class="brojRetka" id="26">26</span>Ali me oni nisu slušali, uho svoje nisu prignuli, nego otvrdnuše, gori od otaca svojih.  <span class="brojRetka" id="27">27</span>Možeš im sve to reći, ali te neće poslušati; zovi ih, neće ti se odazvati.  <span class="brojRetka" id="28">28</span>Zato im reci: ‘Ovo je narod koji ne sluša glasa Jahve, Boga svojega, i ne prima opomenê. Nestade istine, nestade je iz usta njihovih.’«</p><h4>d) Protiv idolopoklonstvaPrijetnja izgnanstvom</h4><p class="stih1"> <span class="brojRetka" id="29">29</span>Ostriži svoju dugu kosu, baci je.</p><p class="stih2">Po goletima protuži tužaljkom,</p><p class="stih1">jer Jahve odbaci i odvrgnu</p><p class="stih2">rod na koji se razgnjevio.</p><p class="pocetakParagrafa"> <span class="brojRetka" id="30">30</span>»Da, sinovi Judini čine što je zlo u očima mojim« – riječ je Jahvina. »Postaviše grozote u dom koji se mojim zove imenom, da ga oskvrnu;  <span class="brojRetka" id="31">31</span>podigoše uzvišice tofetske u dolini Ben Hinomu i spaljuju vatrom svoje sinove i kćeri – što im ja nikad ne zapovjedih niti mi to ikada na um pade.  <span class="brojRetka" id="32">32</span>Stoga evo dolaze dani« – riječ je Jahvina – »kad se više neće reći Tofet ni dolina Ben Hinom, nego Dolina klanja. U Tofetu će se pokapati mrtvi, jer drugdje neće biti mjesta.  <span class="brojRetka" id="33">33</span>A mrtva tijela ovoga naroda bit će hrana pticama nebeskim i zvjeradi zemaljskoj, i nitko se neće naći da ih poplaši i otjera.  <span class="brojRetka" id="34">34</span>Uklonit ću iz gradova judejskih i s ulica jeruzalemskih radost i veselje: jer će se zemlja ta pretvoriti u pustinju.«</p><p class="noviRedak"> </p></p></p>