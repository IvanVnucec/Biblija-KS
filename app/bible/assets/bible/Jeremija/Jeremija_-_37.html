<h4>Opći sud o Sidkiji</h4><p class="pocetakParagrafa"> <span class="brojRetka" id="1">1</span>Nakon Konije, sina Jojakimova, zakralji se Sidkija, sin Jošijin. Nabukodonozor, kralj babilonski, postavi ga za kralja u zemlji judejskoj.  <span class="brojRetka" id="2">2</span>Ali ni on ni sluge njegove ni narod zemlje ne slušahu riječi što ih je Jahve govorio na usta proroka Jeremije.</p><p class="noviRedak"> <h4>Prekid opsade 588. godine</h4><p class="pocetakParagrafa"> <span class="brojRetka" id="3">3</span>Kralj Sidkija posla Jehukala, sina Šelemjina, i svećenika Sefaniju, sina Maasejina, k proroku Jeremiji s porukom: »Daj, pomoli se za nas Jahvi, Bogu našemu!«  <span class="brojRetka" id="4">4</span>Jeremija u ono vrijeme još zalažaše među narod i još ga ne bijahu bacili u tamnicu.  <span class="brojRetka" id="5">5</span>A vojska je faraonova nadirala iz Egipta: čuvši to, Kaldejci, koji opsjedahu Jeruzalem, udaljiše se od grada.</p><p class="pocetakParagrafa"> <span class="brojRetka" id="6">6</span>Tada se javi riječ Jahvina proroku Jeremiji:  <span class="brojRetka" id="7">7</span>Ovako govori Jahve, Bog Izraelov: »Kralju judejskomu, koji vas posla k meni da me pitate, ovako recite: ‘Evo, vojska faraonova, koja vam priteče u pomoć, vratit će se u svoju zemlju Egipat.  <span class="brojRetka" id="8">8</span>Kaldejci će opet napasti ovaj grad, osvojiti ga i spaliti.’  <span class="brojRetka" id="9">9</span>Ovako govori Jahve: ‘Ne zanosite se mišlju: ‘Kaldejci će otići od nas’, jer oni neće otići!  <span class="brojRetka" id="10">10</span>Pa i da razbijete svu vojsku kaldejsku koja se bori s vama, tako da bi od nje ostali samo ranjenici, oni bi, svaki iz svoga šatora, opet poustajali da požarom unište ovaj grad.’«</p><p class="noviRedak"> <h4>Jeremija u tamnici</h4><p class="pocetakParagrafa"> <span class="brojRetka" id="11">11</span>Kad je vojska kaldejska zbog vojske faraonove morala prekinuti opsadu Jeruzalema,  <span class="brojRetka" id="12">12</span>i Jeremija htjede otići iz Jeruzalema da ode u zemlju Benjaminovu te ondje od rođaka dobije dio.  <span class="brojRetka" id="13">13</span>Ali kad stiže do Benjaminovih vrata, ondje bijaše zapovjednik straže Jirijaj, sin Hananijina sina Šelemje. On zaustavi proroka Jeremiju povikavši: »Ti hoćeš prebjeći Kaldejcima!« Jeremija odgovori:  <span class="brojRetka" id="14">14</span>»Nije istina, ne želim prebjeći Kaldejcima!« Ali i ne slušajući Jeremiju, Jirijaj ga uhvati i odvede dostojanstvenicima.  <span class="brojRetka" id="15">15</span>Dostojanstvenici se razljutiše na Jeremiju te ga istukoše i zatvoriše u kuću pisara Jonatana, koju bijahu pretvorili u tamnicu.  <span class="brojRetka" id="16">16</span>Tako Jeremija dospje u nadsvođen podrum. Ondje Jeremija ostade mnogo vremena.</p><p class="pocetakParagrafa"> <span class="brojRetka" id="17">17</span>Tada kralj Sidkija posla po njega. I nasamo, u dvoru, kralj ga upita: »Ima li riječi od Jahve?« A na to će Jeremija: »Dakako!« I dometne: »Bit ćeš predan u ruke kralja babilonskoga!«  <span class="brojRetka" id="18">18</span>Onda Jeremija kaza kralju Sidkiji: »Što skrivih tebi, tvojim slugama i ovom narodu te me baciste u tamnicu?  <span class="brojRetka" id="19">19</span>Gdje su sada vaši proroci koji vam prorekoše: ‘Kralj babilonski neće udariti na vas ni na ovu zemlju?’  <span class="brojRetka" id="20">20</span>A sada, hajde, čuj mene, gospodaru moj i kralju, usliši molbu moju! Nemoj da me opet vrgnu u kuću pisara Jonatana, da ondje ne umrem!«  <span class="brojRetka" id="21">21</span>Tada kralj Sidkija naredi i Jeremiju odvedoše u tamničko dvorište te mu davahu svaki dan pogaču kruha iz Pekarske ulice, sve dok nije ponestalo kruha u gradu. I tako Jeremija ostade u tamničkom dvorištu.</p></p></p>