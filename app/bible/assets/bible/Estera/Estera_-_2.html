<h2>II. MORDOKAJ I ESTERA</h2><h4>Traži se nova kraljica</h4><p class="pocetakParagrafa"> <span class="brojRetka" id="1">1</span>Poslije tih događaja, kako mu se utiša gnjev, kralj Ahasver sjeti se Vaštije, onoga što je ona učinila i što je bilo odlučeno protiv nje.  <span class="brojRetka" id="2">2</span>Rekoše tada momci što služahu kralja: »Neka se potraže za kralja mlade djevojke, djevice lijepa izgleda.  <span class="brojRetka" id="3">3</span>Kralj neka odredi u svim pokrajinama svojega kraljevstva povjerenike da mu sakupe sve djevice pristala izgleda u tvrđavi grada Suze, u haremu, pod upravom Hegeja, kraljeva eunuha, čuvara žena. On će se pobrinuti za njihovu njegu.  <span class="brojRetka" id="4">4</span>Ona djevojka koja se najviše svidi očima kraljevim neka kraljuje umjesto Vaštije.«</p><p class="pocetakParagrafa">Bijaše to po volji kralju, i on tako uradi.</p><p class="pocetakParagrafa"> <span class="brojRetka" id="5">5</span>U tvrđavi grada Suze bio je neki Židov koji se zvao Mordokaj, sin Jaira, sina Šimeja, sina Kišova, iz plemena Benjaminova.  <span class="brojRetka" id="6">6</span>On je bio protjeran iz Jeruzalema među prognanicima koje je babilonski kralj Nabukodonozor odveo zajedno s judejskim kraljem Jekonijom.  <span class="brojRetka" id="7">7</span>On je odgajao Hadasu, to jest Esteru, kćerku strica svoga, jer ona ne imađaše ni oca ni majke. Djevojka je bila pristala i lijepa izgleda. Poslije smrti njezina oca i njezine majke Mordokaj je uze k sebi kao kćerku.</p><p class="pocetakParagrafa"> <span class="brojRetka" id="8">8</span>Kako se začu za kraljevu riječ i njegovu naredbu, mnogo se djevojaka sabra u tvrđavi grada Suze pod Hegejevim nadzorom. Tako dovedoše i Esteru u kraljevu palaču, pod nadzor Hegeja, čuvara žena.  <span class="brojRetka" id="9">9</span>Djevojka se svidje njegovim očima, steče ona njegovu naklonost i on se pobrinu za njezino uljepšavanje i uzdržavanje. Uz to joj dade sedam najvrednijih ropkinja kraljevskog dvora i premjesti je, skupa s djevojkama, u najudobnije prostorije harema.</p><p class="pocetakParagrafa"> <span class="brojRetka" id="10">10</span>Estera ne spomenu ni naroda ni obitelji kojoj je pripadala, jer joj Mordokaj bijaše zabranio da to učini.  <span class="brojRetka" id="11">11</span>Svakoga je dana Mordokaj šetao pred dvorištem harema da bi doznao kako se Estera osjeća i kako se prema njoj odnose.</p><p class="pocetakParagrafa"> <span class="brojRetka" id="12">12</span>Svaka je djevojka morala ući kralju kad je na nju, prema uredbi za žene, došao red, to jest nakon dvanaest mjeseci. Jer tada se završavalo razdoblje njihova uljepšavanja: šest mjeseci uljem iz mirne, a šest mjeseci balzamom i ostalim pomastima za žensku njegu.</p><p class="pocetakParagrafa"> <span class="brojRetka" id="13">13</span>Pa kad bi djevojka ulazila kralju, bilo joj je dopušteno da sa sobom iz harema u kraljevsku palaču ponese sve što bi zatražila.  <span class="brojRetka" id="14">14</span>Ona bi ulazila uvečer, a ujutro bi se vraćala u drugi harem, pod nadzorom Šaašgaza, kraljeva eunuha, čuvara priležnica. Više se ne bi vraćala kralju, osim ako bi je posebno zaželio i dozvao je k sebi poimence.</p><p class="noviRedak"> <h4>Estera postaje kraljica</h4><p class="pocetakParagrafa"> <span class="brojRetka" id="15">15</span>Kada dođe red na Esteru, kćerku Abihajla, koji je bio stric Mordokaja koji ju je bio pokćerio, da uđe kralju, ona ne zatraži ništa osim onoga što joj bijaše rekao Hegej, kraljev eunuh, čuvar žena. Ipak je pobuđivala udivljenje svih koji su je gledali.  <span class="brojRetka" id="16">16</span>Esteru, dakle, uvedoše kralju Ahasveru, u njegovu kraljevsku palaču, u desetom mjesecu, mjesecu tebetu, sedme godine njegova vladanja.  <span class="brojRetka" id="17">17</span>Kralj zavolje Esteru više od svih drugih žena; više nego sve ostale djevice ona mu omilje i predobi ona njegovu naklonost. I položi on na njezinu glavu kraljevsku krunu, pa mjesto Vaštije ona posta kraljicom.  <span class="brojRetka" id="18">18</span>Nakon toga priredi kralj u čast Estere veliku gozbu za svoje knezove i službenike; svim pokrajinama odredi odmor i razda darove kraljevski darežljivo.</p><p class="noviRedak"> <h4>Mordokaj i Haman</h4><p class="pocetakParagrafa"> <span class="brojRetka" id="19">19</span>Kad su drugi put djevojke bile sakupljene, Mordokaj sjeđaše na vratima kraljevim.  <span class="brojRetka" id="20">20</span>Estera ne oda ni naroda ni obitelji iz koje je potjecala, kao što joj Mordokaj bijaše naredio. Estera se i dalje držala svih Mordokajevih uputa kao kad se nalazila pod njegovim skrbništvom.</p><p class="pocetakParagrafa"> <span class="brojRetka" id="21">21</span>U ono vrijeme kad je Mordokaj sjedio na vratima kraljevim, Bigtan i Tereš, dva kraljeva dvoranina, čuvari praga, planuše gnjevom i počeše snovati da podignu ruku na kralja Ahasvera.  <span class="brojRetka" id="22">22</span>Za tu njihovu namjeru sazna Mordokaj. On je dojavi kraljici Esteri, a Estera je u Mordokajevo ime saopći kralju.  <span class="brojRetka" id="23">23</span>Sve se izvidje i otkri se zavjera, pa obojica budu obješena o stup. To se pred kraljem zapisa u knjizi Ljetopisa.</p><p class="noviRedak"> </p></p></p>