<h3>2. POTREBA POSTOJANOSTI</h3><h4>Poziv na postojanost</h4><p class="pocetakParagrafa"> <span class="brojRetka" id="1">1</span>Zato i mi, okruženi tolikim oblakom svjedokâ, odložimo svaki teret i grijeh koji nas sapinje te postojano trčimo u borbu koja je pred nama!  <span class="brojRetka" id="2">2</span>Uprimo pogled u Početnika i Dovršitelja vjere, Isusa, koji umjesto radosti što je stajala pred njim podnese križ, prezrevši sramotu te sjedi zdesna prijestolja Božjega.  <span class="brojRetka" id="3">3</span>Doista pomno promotrite njega, koji podnese toliko protivljenje grešnika protiv sebe, da – premoreni – ne klonete duhom.</p><p class="noviRedak"> <h4>Temelji jakosti</h4><p class="pocetakParagrafa"> <span class="brojRetka" id="4">4</span>Ta još se do krvi ne oduprijeste u borbi protiv grijeha.  <span class="brojRetka" id="5">5</span>Pa zar ste zaboravili opomenu koja vam je kao sinovima upravljena:</p><p class="noviRedak"> </p><p class="stih1">Sine moj, ne omalovažavaj stege Gospodnje</p><p class="stih2">i ne kloni kad te on ukori.</p><p class="stih1"> <span class="brojRetka" id="6">6</span>Jer koga Gospodin ljubi,</p><p class="stih2">onoga i stegom odgaja,</p><p class="stih2">šiba sina koga voli.</p><p class="noviRedak"> </p><p class="pocetakParagrafa"> <span class="brojRetka" id="7">7</span>Poradi vašega odgajanja trpite. Bog s vama postupa kao sa sinovima: a ima li koji sin kojega otac stegom ne odgaja?  <span class="brojRetka" id="8">8</span>Pa ako niste pod stegom, na kojoj su svi imali udjela, onda ste kopilad, a ne djeca.  <span class="brojRetka" id="9">9</span>Zatim, tjelesne smo oce imali odgojiteljima i poštovali ih. Pa nećemo li se kudikamo više podlagati Ocu duhova te živjeti?  <span class="brojRetka" id="10">10</span>Oni su nas doista nešto malo dana stegom odgajali kako se njima činilo, a On – nama na korist, da postanemo sudionici njegove svetosti.</p><p class="pocetakParagrafa"> <span class="brojRetka" id="11">11</span>Isprva se, doduše, čini da nijedno odgajanje nije radost, nego žalost, ali onima koji su njime uvježbani poslije donosi mironosni plod pravednosti.  <span class="brojRetka" id="12">12</span>Zato uspravite ruke klonule i koljena klecava,  <span class="brojRetka" id="13">13</span>poravnite staze za noge svoje da se hromo ne iščaši, nego, štoviše, da ozdravi.</p><p class="noviRedak"> <h2>V. PORAVNITE STAZE</h2><h3>1. ESHATOLOŠKA OPOMENA</h3> <span class="brojRetka" id="14">14</span>Nastojte oko mira sa svima! I oko posvećenja bez kojega nitko neće vidjeti Gospodina!  <span class="brojRetka" id="15">15</span>Pripazite da se tko ne sustegne od milosti Božje, da kakav gorki korijen ne proklija pa ne unese zabunu i ne zarazi mnoge,  <span class="brojRetka" id="16">16</span>da tko ne postane bludnik ili svetogrdnik kao Ezav, koji za jedan jedini obrok proda svoje prvorodstvo. <span class="brojRetka" id="17">17</span>Ta znate da je i poslije, kad je htio baštiniti blagoslov, odbačen jer nije našao mogućnosti promjene premda ju je sa suzama tražio.  <span class="brojRetka" id="18">18</span>Jer niste pristupili opipljivoj gori i usplamtjelu ognju, ni mraku, tami i vihoru,  <span class="brojRetka" id="19">19</span>ni ječanju trublje i tutnjavi riječî. – Koji su je slušali, zamoliše da im se više ne govori  <span class="brojRetka" id="20">20</span>jer nisu podnosili naredbe: Ako se ma i živinče dotakne brda, neka se kamenuje! <span class="brojRetka" id="21">21</span>I prizor bijaše tako strašan da Mojsije reče: »Strah me je i dršćem!« –  <span class="brojRetka" id="22">22</span>Nego, vi ste pristupili gori Sionu i gradu Boga živoga, Jeruzalemu nebeskom, nebrojenim tisućama anđelâ, svečanom skupu,  <span class="brojRetka" id="23">23</span>Crkvi prvorođenaca zapisanih na nebu, Bogu, sucu sviju, dusima savršenih pravednika  <span class="brojRetka" id="24">24</span>i Posredniku novog Saveza – Isusu – i krvi škropljeničkoj što snažnije govori od Abelove.</p><p class="pocetakParagrafa"> <span class="brojRetka" id="25">25</span>Pazite da ne odbijete Onoga koji vam govori! Jer ako ne umakoše oni što su odbili onoga koji je na zemlji davao upute, kudikamo ćemo manje mi ako se okrenemo od Onoga koji ih daje s nebesa.  <span class="brojRetka" id="26">26</span>Njegov glas tada zemlju uzdrma, sada pak obećava: Još jednom ja ću potresti ne samo zemlju nego i nebo. <span class="brojRetka" id="27">27</span>Ono »još jednom« pokazuje da će, kao stvoreno, uminuti ono uzdrmano da ostane ono neuzdrmljivo.  <span class="brojRetka" id="28">28</span>Zato jer smo primili kraljevstvo neuzdrmljivo, iskazujemo zahvalnost iz koje služimo Bogu kako je njemu milo, s predanjem i strahopoštovanjem.  <span class="brojRetka" id="29">29</span>Jer Bog je naš oganj što proždire.</p></p>