<h4>Šaulova smrt</h4><p class="pocetakParagrafa"> <span class="brojRetka" id="1">1</span>Filistejci su zavojštili na Izraelce. Izraelci su pobjegli pred njima i padali pobijeni po gori Gilboi.  <span class="brojRetka" id="2">2</span>Filistejci stisnuše Šaula i njegove sinove i pogubiše Šaulove sinove Jonatana, Abinadaba i Malki-Šuu.  <span class="brojRetka" id="3">3</span>Boj je postao žešći oko Šaula. Iznenadiše ga strijelci s lukovima i on pade ranjen od strijelaca.  <span class="brojRetka" id="4">4</span>Tada Šaul reče svome štitonoši: »Izvuci svoj mač i probodi me da ne dođu ti neobrezanci i ne narugaju mi se.« Ali se njegov štitonoša prestravi i ne htjede toga učiniti. Zato Šaul uze mač i baci se na nj.  <span class="brojRetka" id="5">5</span>Kad je štitonoša vidio da je Šaul umro, baci se i on na svoj mač i umrije s njim.  <span class="brojRetka" id="6">6</span>Tako onog dana pogiboše zajedno Šaul, njegova tri sina i sav njegov dom.  <span class="brojRetka" id="7">7</span>Kad su svi Izraelci koji su bili u dolini vidjeli da su sinovi Izraelovi pobjegli i da je poginuo Šaul sa sinovima, ostavili su svoje gradove i razbježali se. Filistejci dođoše i nastaniše se u njima.</p><p class="pocetakParagrafa"> <span class="brojRetka" id="8">8</span>Kad su sutradan došli Filistejci da oplijene pobijene, našli su Šaula s njegovim sinovima gdje leže mrtvi na gori Gilboi.  <span class="brojRetka" id="9">9</span>Svukavši ga, uzeše mu glavu i oružje te poslaše po filistejskoj zemlji unaokolo javljajući veselu vijest svojim idolima i narodu.  <span class="brojRetka" id="10">10</span>Potom su oružje metnuli u hram svoga boga, a lubanju mu izložili u Dagonovu hramu.</p><p class="pocetakParagrafa"> <span class="brojRetka" id="11">11</span>Kad su čuli svi Jabeš-Gileađani što su Filistejci učinili od Šaula,  <span class="brojRetka" id="12">12</span>ustali su svi hrabri ljudi i uzeli Šaulovo mrtvo tijelo i tjelesa njegovih sinova i, donijevši ih u Jabeš, pokopali su njihove kosti pod tamarisom u Jabešu; i postiše sedam dana.</p><p class="pocetakParagrafa"> <span class="brojRetka" id="13">13</span>Tako je poginuo Šaul za svoju nevjeru kojom se iznevjerio Jahvi: nije držao Jahvine zapovijedi i povrh toga je pitao za savjet bajačicu,  <span class="brojRetka" id="14">14</span>a nije pitao Jahvu; zato ga je ubio i prenio kraljevstvo na Jišajeva sina Davida.</p>