<h4>Davidove pobjede</h4><p class="pocetakParagrafa"> <span class="brojRetka" id="1">1</span>Poslije toga David porazi Filistejce i pokori ih te ote Gat s njegovim selima iz filistejskih ruku.  <span class="brojRetka" id="2">2</span>Porazio je i Moapce i oni postadoše Davidovi podanici koji su mu donosili danak.</p><p class="pocetakParagrafa"> <span class="brojRetka" id="3">3</span>David je porazio i Hadadezera, sopskoga kralja u Hamatu, kad je izišao da utvrdi svoju vlast do rijeke Eufrata.  <span class="brojRetka" id="4">4</span>David zarobi od njega tisuću bojnih kola, sedam tisuća konjanika i dvadeset tisuća pješaka; ispresijecao je petne žile svim konjima od bojnih kola, ostavio ih je samo stotinu.  <span class="brojRetka" id="5">5</span>Damaščanski su Aramejci bili došli u pomoć Hadadezeru, sopskome kralju, ali je David pobio među Aramejcima dvadeset i dvije tisuće ljudi.  <span class="brojRetka" id="6">6</span>Postavio je namjesnike u Damaščanskom Aramu. Tako Aramejci postadoše Davidovi podanici i moradoše mu plaćati danak. Jahve je davao pobjedu Davidu kuda je god išao.  <span class="brojRetka" id="7">7</span>David zaplijeni zlatne štitove što ih imahu Hadadezerove sluge i donese ih u Jeruzalem.  <span class="brojRetka" id="8">8</span>I iz Hadadezerovih gradova Tibhata i Kuna odnio je silnu mjed od koje je Salomon načinio mjedeno more, stupove i mjedeno posuđe.</p><p class="pocetakParagrafa"> <span class="brojRetka" id="9">9</span>Kad je čuo hamatski kralj Tou da je David porazio svu vojsku Hadadezera, sopskoga kralja,  <span class="brojRetka" id="10">10</span>posla svoga sina Hadorama kralju Davidu da ga pozdravi i da mu čestita što je vojevao protiv Hadadezera i porazio ga, jer je Tou bio u ratu s Hadadezerom; i da mu odnese svakojakih zlatnih, srebrnih i mjedenih predmeta.  <span class="brojRetka" id="11">11</span>I njih je kralj David posvetio Jahvi sa srebrom i zlatom što ga bijaše uzeo od svih naroda, od Edomaca, Moabaca, Amonaca, Filistejaca i Amalečana.  <span class="brojRetka" id="12">12</span>Sarvijin sin Abišaj pobio je osamnaest tisuća Edomaca u Slanoj dolini.  <span class="brojRetka" id="13">13</span>David je postavio namjesnike po Edomu. Tako su svi Edomci postali Davidove sluge. I kuda je god David išao, Jahve mu davaše pobjedu.</p><p class="noviRedak"> <h4>Davidovi dvorani i časnici</h4><p class="pocetakParagrafa"> <span class="brojRetka" id="14">14</span>David kraljevaše nad svim Izraelom čineći pravo i pravicu svemu svome narodu.  <span class="brojRetka" id="15">15</span>Sarvijin je sin Joab bio zapovjednik vojske; Ahiludov sin Jošafat bijaše tajni savjetnik.</p><p class="pocetakParagrafa"> <span class="brojRetka" id="16">16</span>Ahitubov sin Sadok i Ahimelekov sin Ebjatar bili su svećenici, Šavša pisar.  <span class="brojRetka" id="17">17</span>Jojadin sin Benaja bio je nad Kerećanima i Pelećanima, a Davidovi su sinovi bili prvi do kralja.</p><p class="noviRedak"> </p></p>