<h2>NASLOV I POZDRAV</h2><p class="pocetakParagrafa"> <span class="brojRetka" id="1">1</span>Pavao, po volji Božjoj apostol Krista Isusa: svetima koji su u Efezu i vjernima u Isusu Kristu.  <span class="brojRetka" id="2">2</span>Milost vam i mir od Boga, Oca našega, i Gospodina Isusa Krista!</p><h2>I. OTAJSTVO SPASENJA I CRKVE</h2><h3>1. BOŽJI NAUM SPASENJA</h3><p class="stih1"> <span class="brojRetka" id="3">3</span>Blagoslovljen Bog i Otac</p><p class="stih1">Gospodina našega Isusa Krista,</p><p class="stih1">on koji nas blagoslovi</p><p class="stih1">svakim blagoslovom duhovnim</p><p class="stih1">u nebesima,</p><p class="stih1">u Kristu.</p><p class="stih1"> <span class="brojRetka" id="4">4</span>Tako: u njemu nas sebi izabra</p><p class="stih1">prije postanka svijeta</p><p class="stih1">da budemo sveti i bez mane pred njim;</p><p class="stih1"> <span class="brojRetka" id="5">5</span>u ljubavi nas predodredi za posinstvo,</p><p class="stih1">za sebe,</p><p class="stih1">po Isusu Kristu,</p><p class="stih1">dobrohotnošću svoje volje,</p><p class="stih1"> <span class="brojRetka" id="6">6</span>na hvalu Slave svoje milosti.</p><p class="stih1">Njome nas zamilova u Ljubljenome</p><p class="stih1"> <span class="brojRetka" id="7">7</span>u kome, njegovom krvlju,</p><p class="stih1">imamo otkupljenje,</p><p class="stih1">otpuštenje prijestupâ</p><p class="stih1">po bogatstvu njegove milosti.</p><p class="stih1"> <span class="brojRetka" id="8">8</span>Nju preobilno u nas uli</p><p class="stih1">zajedno sa svom mudrošću</p><p class="stih1">i razumijevanjem</p><p class="stih1"> <span class="brojRetka" id="9">9</span>obznanivši nam otajstvo svoje volje</p><p class="stih1">po dobrohotnom naumu svojem</p><p class="stih1">što ga prije u njemu zasnova</p><p class="stih1"> <span class="brojRetka" id="10">10</span>da se provede punina vremenâ:</p><p class="stih1">uglaviti u Kristu</p><p class="stih1">sve – na nebesima i na zemlji.</p><p class="stih1"> <span class="brojRetka" id="11">11</span>U njemu, u kome i nama</p><p class="stih1">– predodređenima</p><p class="stih1">po naumu Onoga</p><p class="stih1">koji sve izvodi po odluci svoje volje –</p><p class="stih1">u dio pade</p><p class="stih1"> <span class="brojRetka" id="12">12</span>da budemo na hvalu Slave njegove –</p><p class="stih1">mi koji smo se već prije nadali u Kristu.</p><p class="stih1"> <span class="brojRetka" id="13">13</span>U njemu ste i vi,</p><p class="stih1">pošto ste čuli Riječ istine</p><p class="stih1">– evanđelje spasenja svoga –</p><p class="stih1">u njemu ste,</p><p class="stih1">prigrlivši vjeru,</p><p class="stih1">opečaćeni Duhom obećanim, Svetim,</p><p class="stih1"> <span class="brojRetka" id="14">14</span>koji je zalog naše baštine:</p><p class="stih1">otkupljenja, posvojenja –</p><p class="stih1">na hvalu Slave njegove.</p><p class="pocetakParagrafa"> <span class="brojRetka" id="15">15</span>Zato i ja, otkad sam čuo za vašu vjeru u Gospodinu Isusu i za ljubav prema svima svetima,  <span class="brojRetka" id="16">16</span>ne prestajem zahvaljivati za vas i sjećati vas se u svojim molitvama:  <span class="brojRetka" id="17">17</span>Bog Gospodina našega Isusa Krista, Otac Slave, dao vam Duha mudrosti i objave kojom ćete ga spoznati;  <span class="brojRetka" id="18">18</span>prosvijetlio vam oči srca da upoznate koje li nade u pozivu njegovu, koje li bogate slave u baštini njegovoj među svetima  <span class="brojRetka" id="19">19</span>i koje li prekomjerne veličine u moći njegovoj prema nama koji vjerujemo: ona je primjerena djelotvornosti sile i snage njegove  <span class="brojRetka" id="20">20</span>koju na djelu pokaza u Kristu, kad ga uskrisi od mrtvih i posjede sebi zdesna na nebesima  <span class="brojRetka" id="21">21</span>iznad svakog Vrhovništva i Vlasti i Moći i Gospodstva i svakog imena imenovana ne samo na ovom svijetu nego i u budućemu.  <span class="brojRetka" id="22">22</span>Sve mu podloži pod noge, a njega postavi – nad svime – Glavom Crkvi,  <span class="brojRetka" id="23">23</span>koja je Tijelo njegovo, punina Onoga koji sve u svima ispunja.</p>