<h3>5. ZAVRŠETAK DIJALOGA</h3><h4>Jobova jadikovka i obrana. Minuli dani </h4><p class="pocetakParagrafa"> <span class="brojRetka" id="1">1</span> Job nastavi svoju besjedu i reče:</p><p class="stih2"> <span class="brojRetka" id="2">2</span>»O, da mi je prošle proživjet’ mjesece,</p><p class="stih2">dane one kad je Bog nada mnom bdio,</p><p class="stih1"> <span class="brojRetka" id="3">3</span>kad mi je nad glavom njegov sjao žižak</p><p class="stih2">a kroz mrak me svjetlo njegovo vodilo,</p><p class="stih1"> <span class="brojRetka" id="4">4</span>kao u dane mojih zrelih jeseni</p><p class="stih2">kad s mojim stanom Bog prijateljevaše,</p><p class="stih1"> <span class="brojRetka" id="5">5</span>kada uz mene još bijaše Svesilni</p><p class="stih2">i moji me okruživahu dječaci,</p><p class="stih1"> <span class="brojRetka" id="6">6</span>kada mi se noge u mlijeku kupahu,</p><p class="stih2">a potokom ulja ključaše mi kamen!</p><p class="noviRedak"> </p><p class="stih1"> <span class="brojRetka" id="7">7</span>Kada sam na vrata gradska izlazio</p><p class="stih2">i svoju stolicu postavljao na trg,</p><p class="stih1"> <span class="brojRetka" id="8">8</span>vidjevši me, sklanjali bi se mladići,</p><p class="stih2">starci bi ustavši stojeći ostali.</p><p class="stih1"> <span class="brojRetka" id="9">9</span>Razgovor bi prekidali uglednici</p><p class="stih2">i usta bi svoja rukom zatvarali.</p><p class="stih1"> <span class="brojRetka" id="10">10</span>Glavarima glas bi sasvim utihnuo,</p><p class="stih2">za nepce bi im se zalijepio jezik.</p><p class="stih1"> <span class="brojRetka" id="21">21</span>Slušali su željno što ću im kazati</p><p class="stih2">i šutjeli da od mene savjet čuju.</p><p class="stih1"> <span class="brojRetka" id="22">22</span>Na riječi mi ne bi ništa dometali</p><p class="stih2">i besjede su mi daždile po njima.</p><p class="stih1"> <span class="brojRetka" id="23">23</span>Za mnom žudjeli su oni k’o za kišom,</p><p class="stih2">otvarali usta k’o za pljuskom ljetnim.</p><p class="stih1"> <span class="brojRetka" id="24">24</span>Osmijeh moj bijaše njima ohrabrenje;</p><p class="stih2">pazili su na vedrinu moga lica.</p><p class="stih1"> <span class="brojRetka" id="25">25</span>Njima ja sam izabirao putove,</p><p class="stih2">kao poglavar ja sam ih predvodio,</p><p class="stih2">kao kralj među svojim kad je četama</p><p class="stih2">kao onaj koji tješi ojađene.</p><p class="noviRedak"> </p><p class="stih1"> <span class="brojRetka" id="11">11</span>Tko god me slušao, blaženim me zvao,</p><p class="stih2">hvalilo me oko kad bi me vidjelo.</p><p class="stih1"> <span class="brojRetka" id="12">12</span>Jer izbavljah bijednog kada je kukao</p><p class="stih2">i sirotu ostavljenu bez pomoći.</p><p class="stih1"> <span class="brojRetka" id="13">13</span>Na meni bješe blagoslov izgubljenih,</p><p class="stih2">srcu udovice ja veselje vraćah.</p><p class="stih1"> <span class="brojRetka" id="14">14</span>Pravdom se ja kao haljinom odjenuh,</p><p class="stih2">nepristranost bje mi plaštem i povezom.</p><p class="stih1"> <span class="brojRetka" id="15">15</span>Bjeh oči slijepcu i bjeh noge bogalju,</p><p class="stih1"> <span class="brojRetka" id="16">16</span>otac ubogima, zastupnik strancima.</p><p class="stih1"> <span class="brojRetka" id="17">17</span>Kršio sam zube čovjeku opaku,</p><p class="stih2">plijen sam čupao iz njegovih čeljusti.</p><p class="stih1"> <span class="brojRetka" id="18">18</span>Govorah: ‘U svom ću izdahnuti gnijezdu,</p><p class="stih2">k’o palma, bezbrojne proživjevši dane.</p><p class="stih1"> <span class="brojRetka" id="19">19</span>Korijenje se moje sve do vode pruža,</p><p class="stih2">na granama mojim odmara se rosa.</p><p class="stih1"> <span class="brojRetka" id="20">20</span>Pomlađivat će se svagda slava moja</p><p class="stih2">i lûk će mi se obnavljati u ruci.’«</p>