<h2>III. ELIHUOVE BESJEDE</h2><h4>Elihu uzima riječ</h4><p class="pocetakParagrafa"> <span class="brojRetka" id="1">1</span>Ona tri čovjeka prestadoše Jobu odgovarati, jer je on sebe smatrao nevinim.  <span class="brojRetka" id="2">2</span>Nato se rasrdi Elihu, sin Barakeelov, iz Buza, od plemena Ramova: planu gnjevom na Joba zato što je sebe držao pravednim pred Bogom;  <span class="brojRetka" id="3">3</span>a planu gnjevom i na tri njegova prijatelja jer nisu više našli ništa što bi odgovorili te su tako Boga osudili.  <span class="brojRetka" id="4">4</span>Dok su oni govorili s Jobom, Elihu je šutio, jer su oni bili stariji od njega.  <span class="brojRetka" id="5">5</span>Ali kad vidje da ona tri čovjeka nisu više imala odgovora u ustima, planu od srdžbe.  <span class="brojRetka" id="6">6</span>I progovorivši, Elihu, sin Barakeelov, iz Buza, reče:</p><h4>Proslov</h4><p class="stih1">»Po godinama svojim još mlad sam ja,</p><p class="stih2">a u duboku vi ste ušli starost;</p><p class="stih1">bojažljivo se zato ja ustezah</p><p class="stih2">znanje svoje pokazati pred vama.</p><p class="stih1"> <span class="brojRetka" id="7">7</span>Mišljah u sebi: ‘Govorit će starost,</p><p class="stih2">mnoge godine pokazat će mudrost.’</p><p class="stih1"> <span class="brojRetka" id="8">8</span>Uistinu, dah neki u ljudima,</p><p class="stih2">duh Svesilnog mudrim čini čovjeka.</p><p class="stih1"> <span class="brojRetka" id="9">9</span>Dob poodmakla ne daje mudrosti</p><p class="stih2">a niti starost pravednosti uči.</p><p class="stih1"> <span class="brojRetka" id="10">10</span>Zato vas molim, poslušajte mene</p><p class="stih2">da vam i ja znanje svoje izložim.</p><p class="stih1"> <span class="brojRetka" id="11">11</span>S pažnjom sam vaše besjede pratio</p><p class="stih2">i razloge sam vaše saslušao</p><p class="stih2">dok ste tražili što ćete kazati.</p><p class="stih1"> <span class="brojRetka" id="12">12</span>Na vama moja sva bijaše pažnja,</p><p class="stih2">al’ ne bî nikog da Joba pobije</p><p class="stih2">ni da mu od vas tko riječ opovrgne.</p><p class="stih1"> <span class="brojRetka" id="13">13</span>Nemojte reći: ‘Na mudrost smo naišli!</p><p class="stih2">Bog će ga pobit’ jer čovjek ne može.’</p><p class="stih1"> <span class="brojRetka" id="14">14</span>Nije meni on besjedu upravio:</p><p class="stih2">odvratit mu neću vašim riječima.</p><p class="noviRedak"> </p><p class="stih1"> <span class="brojRetka" id="15">15</span>Poraženi, otpovrgnut’ ne mogu,</p><p class="stih2">riječi zapeše u grlu njihovu.</p><p class="stih1"> <span class="brojRetka" id="16">16</span>Čekao sam! Al’, gle, oni ne zbore.</p><p class="stih2">Umukoše, ni riječ više da kažu!</p><p class="stih1"> <span class="brojRetka" id="17">17</span>Na meni je da progovorim sada,</p><p class="stih2">znanje ću svoje i ja izložiti.</p><p class="stih1"> <span class="brojRetka" id="18">18</span>Riječi mnoge u meni naviru</p><p class="stih2">dok iznutra moj duh mene nagoni.</p><p class="stih1"> <span class="brojRetka" id="19">19</span>Gle, nutrina mi je k’o mošt zatvoren,</p><p class="stih2">k’o nova će se raspući mješina.</p><p class="stih1"> <span class="brojRetka" id="20">20</span>Da mi odlane, govorit ću stoga,</p><p class="stih2">otvorit ću usne i odvratit’ vama.</p><p class="stih1"> <span class="brojRetka" id="21">21</span>Nijednoj strani priklonit se neću</p><p class="stih2">niti laskat’ ja namjeravam kome.</p><p class="stih1"> <span class="brojRetka" id="22">22</span>Laskati ja ne umijem nikako,</p><p class="stih2">jer smjesta bi me Tvorac moj smaknuo.«</p>