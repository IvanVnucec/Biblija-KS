<h4>Kadionici</h4><p class="pocetakParagrafa"> <span class="brojRetka" id="1">1</span>Jahve reče Mojsiju:  <span class="brojRetka" id="2">2</span>»Kaži Eleazaru, sinu svećenika Arona, da ukloni kadionike – jer su posvećeni – iz toga zgarišta, a neposvećenu vatru iz njih neka razaspe podalje.  <span class="brojRetka" id="3">3</span>Kadionici onih koji su sagriješili i grijehom život pokopali neka se prekuju u pločice za oblaganje žrtvenika. Doneseni su, naime, pred Jahvu, pa su posvećeni. Neka budu opomenom Izraelcima!«</p><p class="pocetakParagrafa"> <span class="brojRetka" id="4">4</span>Tako svećenik Eleazar uze kadionike od mjedi što su ih prinosili oni koji izgorješe; prekovaše ih u pločice za oblaganje žrtvenika.  <span class="brojRetka" id="5">5</span>One su opomena Izraelcima da se nitko nepozvan – nitko tko nije od Aronova potomstva – ne smije približiti da pali tamjan pred Jahvom, kako mu se ne bi dogodilo kao Korahu i njegovoj družini, prema onom što je kazao Jahve po Mojsiju.</p><p class="noviRedak"> <h4>Narod rogobori – Aron posreduje</h4><p class="pocetakParagrafa"> <span class="brojRetka" id="6">6</span>Sutradan je sva zajednica rogoborila protiv Mojsija i Arona. »Pobili ste Jahvin narod!« – govorili su.  <span class="brojRetka" id="7">7</span>Dok se zajednica skupljala protiv Mojsija i Arona, oni se okrenuše prema Šatoru sastanka, i gle: oblak ga prekri i slava se Jahvina pokaza.</p><p class="pocetakParagrafa"> <span class="brojRetka" id="8">8</span>Tada Mojsije i Aron odoše pred Šator sastanka.  <span class="brojRetka" id="9">9</span>I Jahve reče Mojsiju:  <span class="brojRetka" id="10">10</span>»Udaljite se od te zajednice; u tili ću je čas uništiti!«</p><p class="pocetakParagrafa">Oni padoše ničice.  <span class="brojRetka" id="11">11</span>Zatim Mojsije reče Aronu: »Uzmi kadionik, stavi u nj vatre sa žrtvenika, metni tamjana, a onda se žuri do zajednice da obaviš nad njom obred pomirenja. Gnjev je Jahvin već izbio i zlo je počelo!«</p><p class="pocetakParagrafa"> <span class="brojRetka" id="12">12</span>Aron uze što mu je Mojsije rekao te otrča usred zbora, a kad tamo: pomor među narodom već počeo. Stavi tamjana te obavi obred pomirenja nad narodom.  <span class="brojRetka" id="13">13</span>Zatim stade između mrtvih i živih i zlo se ustavi.  <span class="brojRetka" id="14">14</span>Bilo ih je mrtvih od toga zla četrnaest tisuća i sedam stotina, osim onih koji su poginuli zbog Koraha.  <span class="brojRetka" id="15">15</span>Aron se vrati k Mojsiju na ulaz u Šator sastanka; pomor se ustavi.</p><p class="noviRedak"> <h4>Procvjetao Aronov štap</h4><p class="pocetakParagrafa"> <span class="brojRetka" id="16">16</span>Jahve reče Mojsiju:  <span class="brojRetka" id="17">17</span>»Razloži Izraelcima te od njih uzmi po jedan štap za svaki pradjedovski dom; uzmi od svih njihovih starješina za njihove pradjedovske domove dvanaest štapova. Ime svakoga napiši na njegovu štapu.  <span class="brojRetka" id="18">18</span>A kako ima po jedan štap za svakoga starješinu pradjedovskih domova, Aronovo ime napiši na Levijevu štapu.  <span class="brojRetka" id="19">19</span>Onda ih pohrani u Šator sastanka pred Svjedočanstvo; ondje gdje se s tobom sastajem.  <span class="brojRetka" id="20">20</span>Štap onoga čovjeka koga izaberem propupat će. Tako ću maknuti od sebe rogoborenje Izraelaca kojim prigovaraju vama.«</p><p class="pocetakParagrafa"> <span class="brojRetka" id="21">21</span>Mojsije tako kaza Izraelcima. Sve njihove starješine dadoše mu štap, po jedan štap za svakoga starješinu – dakle, dvanaest štapova za njihove pradjedovske domove. Među njihovim štapovima bio je i štap Aronov.  <span class="brojRetka" id="22">22</span>Mojsije pohrani štapove pred Jahvu u Šatoru svjedočanstva.  <span class="brojRetka" id="23">23</span>Kad sutradan Mojsije uđe u Šator svjedočanstva, gle: štap Arona iz doma Levijeva propupao! Potjerala mladica, procvjetao cvijet i sazreli bademi.</p><p class="pocetakParagrafa"> <span class="brojRetka" id="24">24</span>Tada iznese Mojsije ispred Jahve sve štapove sinovima Izraelovim. Oni ih razgledaše, a onda svatko uze svoj štap.</p><p class="pocetakParagrafa"> <span class="brojRetka" id="25">25</span>Jahve reče Mojsiju: »Opet stavi Aronov štap pred Svjedočanstvo, neka se čuva za znak buntovnim sinovima. Dokončaj tako njihovo rogoborenje protiv mene da ne izginu.«</p><p class="pocetakParagrafa"> <span class="brojRetka" id="26">26</span>I učini Mojsije: kako mu je Jahve zapovjedio, tako učini.</p><p class="pocetakParagrafa"> <span class="brojRetka" id="27">27</span>»Izgibosmo!« – rekoše Izraelci Mojsiju. »Propadosmo! Svi odreda propadosmo!  <span class="brojRetka" id="28">28</span>Tko god priđe Jahvinu prebivalištu, umire… Zar ćemo svi izginuti?«</p></p></p>