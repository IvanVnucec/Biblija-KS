<h2>IX. PODJELA PLIJENA I DIOBA ZEMLJE</h2><h4>Sveti rat protiv Midjanaca</h4><p class="pocetakParagrafa"> <span class="brojRetka" id="1">1</span>Jahve reče Mojsiju:  <span class="brojRetka" id="2">2</span>»Iskali osvetu Izraelaca na Midjancima, a poslije toga pridružit ćeš se svojim precima.«</p><p class="pocetakParagrafa"> <span class="brojRetka" id="3">3</span>A Mojsije reče narodu: »Opremite ljude između sebe za pohod na Midjance,  <span class="brojRetka" id="4">4</span>da na Midjancima izvrše Jahvinu osvetu. Na vojnu opremite po jednu tisuću od svakoga izraelskog plemena!«</p><p class="pocetakParagrafa"> <span class="brojRetka" id="5">5</span>I tako su iz izraelskih porodica – tisuću po plemenu – za vojnu skupili dvanaest tisuća.  <span class="brojRetka" id="6">6</span>Posla ih Mojsije – tisuću po plemenu – na vojnu zajedno s Pinhasom, sinom svećenika Eleazara. On je nosio posvećene stvari i trube.</p><p class="pocetakParagrafa"> <span class="brojRetka" id="7">7</span>Oni zavojuju na Midjance, kako je Jahve naredio Mojsiju, i pobiju sve muškarce.  <span class="brojRetka" id="8">8</span>Među ostalima pobili su i midjanske kraljeve: Evija, Rekema, Sura, Hura i Rebu – pet midjanskih kraljeva. Mačem pogube i Bileama, Beorova sina.</p><p class="pocetakParagrafa"> <span class="brojRetka" id="9">9</span>Odvedu tada Izraelci u ropstvo midjanske žene s njihovom djecom i svu njihovu stoku, krupnu i sitnu, i zaplijene sve njihovo blago.  <span class="brojRetka" id="10">10</span>Ognjem spale sve gradove njihove u kojima su živjeli i sva njihova naselja,  <span class="brojRetka" id="11">11</span>a sve njihovo uzmu za plijen i pljačku, i ljude i životinje.  <span class="brojRetka" id="12">12</span>Onda u tabor na Moapskim poljanama uz Jordan, nasuprot Jerihonu, dovedu Mojsiju, svećeniku Eleazaru i svoj izraelskoj zajednici zarobljenike, plijen i pljačku.</p><p class="pocetakParagrafa"> <span class="brojRetka" id="13">13</span>Mojsije, svećenik Eleazar i svi glavari zajednice izađu im ususret izvan tabora.  <span class="brojRetka" id="14">14</span>Mojsije se razljuti na zapovjednike vojske, tisućnike i satnike, koji se bijahu vratili s toga bojnog pohoda.  <span class="brojRetka" id="15">15</span>Reče im: »Što! Na životu ste ostavili sve ženskinje!  <span class="brojRetka" id="16">16</span>A baš su žene, po nagovoru Bileamovu, zavele Izraelce da u Peorovu slučaju istupe protiv Jahve. Tako dođe pomor na Jahvinu zajednicu.  <span class="brojRetka" id="17">17</span>Stoga svu mušku djecu pobijte! A ubijte i svaku ženu koja je poznala muškarca!  <span class="brojRetka" id="18">18</span>A sve mlade djevojke koje nisu poznale muškarca ostavite na životu za se.  <span class="brojRetka" id="19">19</span>Vi pak proboravite izvan tabora sedam dana; svi vi koji ste koga ubili i koji ste se ubijenoga dotakli. Čistite se i vi i vaši zarobljenici trećega i sedmoga dana;  <span class="brojRetka" id="20">20</span>očistite svu odjeću, sve mješine, sve od kostrijeti napravljeno i sve drvene predmete.«</p><p class="pocetakParagrafa"> <span class="brojRetka" id="21">21</span>Zatim svećenik Eleazar progovori borcima koji su se vratili iz boja: »Ovo je odredba koju je izdao Jahve Mojsiju:  <span class="brojRetka" id="22">22</span>‘Zlato, srebro, bakar, gvožđe, mjed i olovo –  <span class="brojRetka" id="23">23</span>sve što podnosi vatru – provucite kroz vatru i bit će očišćeno.’ Ipak, neka se očisti i vodom očišćenja. A sve što ne podnosi vatru provucite kroz vodu.  <span class="brojRetka" id="24">24</span>Sedmoga dana operite svoju odjeću i bit ćete čisti. Poslije toga možete se vratiti u tabor.«</p><p class="noviRedak"> <h4>Dijeljenje plijena</h4><p class="pocetakParagrafa"> <span class="brojRetka" id="25">25</span>Jahve reče Mojsiju:  <span class="brojRetka" id="26">26</span>»Ti, svećenik Eleazar i obiteljske starješine zajednice napravite popis ratnoga plijena, ljudstva i stoke,  <span class="brojRetka" id="27">27</span>a onda ratni plijen podijeli napola: na borce koji su išli u borbu i na svu ostalu zajednicu.  <span class="brojRetka" id="28">28</span>Od boraca koji su išli u borbu ustavi ujam za Jahvu: jednu glavu od svakih pet stotina, bilo ljudi, bilo krupnog blaga, magaradi ili sitne stoke.  <span class="brojRetka" id="29">29</span>Uzmi to od njihove polovice i podaj svećeniku Eleazaru kao podizanicu za Jahvu.  <span class="brojRetka" id="30">30</span>A od polovice što zapadne druge Izraelce uzmi po glavu od pedeset, bilo ljudi, bilo krupnog blaga, magaradi ili sitne stoke – od svih životinja – pa ih podaj levitima koji vode brigu o Jahvinu prebivalištu.«</p><p class="pocetakParagrafa"> <span class="brojRetka" id="31">31</span>Mojsije i svećenik Eleazar učine kako je Jahve naredio Mojsiju.  <span class="brojRetka" id="32">32</span>Ratnoga je plijena bilo, osim pljačke što su vojnici napljačkali: šest stotina sedamdeset i pet tisuća grla sitne stoke,  <span class="brojRetka" id="33">33</span>sedamdeset i dvije tisuće grla krupne stoke,  <span class="brojRetka" id="34">34</span>šezdeset i jedna tisuća magaradi,  <span class="brojRetka" id="35">35</span>a ljudskih duša – žena koje nisu poznale muškarca – bijaše u svemu trideset i dvije tisuće.</p><p class="pocetakParagrafa"> <span class="brojRetka" id="36">36</span>Prema tome, polovica što je dodijeljena onima koji su išli u borbu bila je: tri stotine trideset i sedam tisuća i pet stotina grla sitne stoke;  <span class="brojRetka" id="37">37</span>ujam za Jahvu od sitne stoke šest stotina sedamdeset i pet grla;  <span class="brojRetka" id="38">38</span>krupne je stoke bilo trideset i šest tisuća grla, a njihov ujam za Jahvu sedamdeset i dva grla;  <span class="brojRetka" id="39">39</span>magaradi je bilo trideset tisuća i pet stotina, a njihov ujam za Jahvu šezdeset i jedno.  <span class="brojRetka" id="40">40</span>Ljudskih je duša bilo šesnaest tisuća, a njihov ujam za Jahvu trideset i dvije osobe.  <span class="brojRetka" id="41">41</span>Ujam predade Mojsije svećeniku Eleazaru za podizanicu Jahvi, kako je Jahve naredio Mojsiju.</p><p class="pocetakParagrafa"> <span class="brojRetka" id="42">42</span>A od polovice koja je zapala druge Izraelce i koju Mojsije odijeli od one što je pripala ljudima koji su se borili –  <span class="brojRetka" id="43">43</span>dakle, polovica što je pripala zajednici iznosila je: trista trideset i sedam tisuća i pet stotina grla sitne stoke,  <span class="brojRetka" id="44">44</span>a krupne stoke trideset i šest tisuća grla;  <span class="brojRetka" id="45">45</span>magaradi trideset tisuća i pet stotina,  <span class="brojRetka" id="46">46</span>a ljudskih duša šesnaest tisuća.  <span class="brojRetka" id="47">47</span>Tako, od polovice što je pripala Izraelcima Mojsije ostavi po jedno od pedeset, i od ljudstva i od stoke, te ih predade levitima koji su se brinuli o Jahvinu prebivalištu, kako je Jahve naredio Mojsiju.</p><p class="noviRedak"> <h4>Žrtveni darovi</h4><p class="pocetakParagrafa"> <span class="brojRetka" id="48">48</span>Onda pristupiše k Mojsiju vojnički zapovjednici, tisućnici i satnici,  <span class="brojRetka" id="49">49</span>i rekoše mu: »Tvoje sluge prebrojile su borce što bijahu pod našim zapovjedništvom i od nas nitko nije izgubljen.  <span class="brojRetka" id="50">50</span>Uz to smo donijeli svoje darove Jahvi: narukvica, orukvica, prstenja, naušnica i ogrlica – na kakvu je tko zlatninu već naišao – da se nad nama obavi obred pomirenja pred Jahvom.«</p><p class="pocetakParagrafa"> <span class="brojRetka" id="51">51</span>Mojsije i svećenik Eleazar prime od njih to zlato, to jest sve te izrađene predmete.  <span class="brojRetka" id="52">52</span>Bilo je svega zlata što su kao svoju podizanicu Jahvi donijeli tisućnici i satnici: šesnaest tisuća sedam stotina i pedeset šekela.  <span class="brojRetka" id="53">53</span>Svaki je vojnik za se zadržao svoj plijen.  <span class="brojRetka" id="54">54</span>Tako Mojsije i svećenik Eleazar uzmu zlato od tisućnika i satnika te ga donesu u Šator sastanka na spomen Izraelcima pred Jahvom.</p></p></p>