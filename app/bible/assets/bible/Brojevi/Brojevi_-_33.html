<h3>KRATKI PREGLED IZLASKA</h3><h4>Uvod</h4><p class="pocetakParagrafa"> <span class="brojRetka" id="1">1</span>Ovo su postaje Izraelaca što ih prijeđoše kad iziđoše iz zemlje egipatske u svojim četama pod vodstvom Mojsijevim i Aronovim.  <span class="brojRetka" id="2">2</span>Na zapovijed Jahvinu Mojsije je bilježio polazne točke njihova putovanja. Ovo su njihove postaje prema njihovim polaznim točkama.</p><p class="pocetakParagrafa"> <span class="brojRetka" id="3">3</span>Iz Ramsesa krenuše u prvome mjesecu. Bio je petnaesti dan prvoga mjeseca – sutradan poslije Pashe – kad se Izraelci zaputiše uzdignutih pesnica i naočigled sviju Egipćana,  <span class="brojRetka" id="4">4</span>dok su Egipćani pokopavali one koje je Jahve između njih pobio, to jest sve prvorođence, i tako nad njihovim božanstvima izvršio pravdu.</p><p class="noviRedak"> <h4>Od Ramsesa do Sinaja</h4><p class="pocetakParagrafa"> <span class="brojRetka" id="5">5</span>Krenu dakle Izraelci iz Ramsesa i utabore se u Sukotu.  <span class="brojRetka" id="6">6</span>Zatim odu iz Sukota i utabore se u Etamu, baš na rubu pustinje.  <span class="brojRetka" id="7">7</span>Pođu iz Etama, a onda okrenu prema Pi Hahirotu, koji se nalazi nasuprot Baal Sefona. Tabore postave pred Migdolom.  <span class="brojRetka" id="8">8</span>Krenu od Pi Hahirota i prijeđu posred mora u pustinju. Išli su tri dana pustinjom Etanom, a onda se utabore u Mari.  <span class="brojRetka" id="9">9</span>Zatim odu iz Mare i stignu u Elim. U Elimu je bilo dvanaest izvor-voda i sedamdeset palmâ. Tu su se utaborili.  <span class="brojRetka" id="10">10</span>Potom krenu iz Elima te se utabore uz Crveno more.  <span class="brojRetka" id="11">11</span>A otišavši od Crvenog mora, utabore se u pustinji Sinu.  <span class="brojRetka" id="12">12</span>Potom odu iz pustinje Sina i postave tabore u Dofki.  <span class="brojRetka" id="13">13</span>Otišavši iz Dofke, utabore se u Alušu.  <span class="brojRetka" id="14">14</span>Krenu iz Aluša i utabore se u Refidimu. Tu narod nije imao vode da pije.  <span class="brojRetka" id="15">15</span>Odu iz Refidima te se utabore u Sinajskoj pustinji.</p><p class="noviRedak"> <h4>U pustinji</h4><p class="pocetakParagrafa"> <span class="brojRetka" id="16">16</span>Krenu iz Sinajske pustinje te se utabore u Kibrot Hataavi.  <span class="brojRetka" id="17">17</span>Odu iz Kibrot Hataave te se utabore u Haserotu.  <span class="brojRetka" id="18">18</span>Onda odu iz Haserota i utabore se u Ritmi.  <span class="brojRetka" id="19">19</span>Krenu iz Ritme i utabore se u Rimon Peresu.  <span class="brojRetka" id="20">20</span>Odu iz Rimon Peresa i utabore se u Libni.  <span class="brojRetka" id="21">21</span>Iz Libne odu i utabore se u Risi.  <span class="brojRetka" id="22">22</span>Odu iz Rise te se utabore u Kehelati.  <span class="brojRetka" id="23">23</span>Odu iz Kehelate i utabore se na brdu Šeferu.  <span class="brojRetka" id="24">24</span>Odu s brda Šefera i utabore se u Haradi.  <span class="brojRetka" id="25">25</span>Odu iz Harade i utabore se u Makhelotu.  <span class="brojRetka" id="26">26</span>Odu iz Makhelota te se utabore u Tahatu.  <span class="brojRetka" id="27">27</span>Odu iz Tahata i utabore se u Tarahu.  <span class="brojRetka" id="28">28</span>Iz Taraha odu i utabore se u Mitki.  <span class="brojRetka" id="29">29</span>Odu iz Mitke i utabore se u Hašmoni.  <span class="brojRetka" id="30">30</span>Iz Hašmone odu i utabore se u Moserotu.  <span class="brojRetka" id="31">31</span>Odu iz Moserota i utabore se u Bene Jaakanu.  <span class="brojRetka" id="32">32</span>Odu iz Bene Jaakana i utabore se u Hor Gidgadu.  <span class="brojRetka" id="33">33</span>Odu iz Hor Gidgada i utabore se u Jotbati.  <span class="brojRetka" id="34">34</span>Odu iz Jotbate i utabore se u Abroni.  <span class="brojRetka" id="35">35</span>Iz Abrone odu i utabore se u Esion Geberu.  <span class="brojRetka" id="36">36</span>Iz Esion Gebera odu i utabore se u pustinji Sinu, to jest u Kadešu.</p><p class="noviRedak"> <h4>Od Kadeša do Moaba</h4><p class="pocetakParagrafa"> <span class="brojRetka" id="37">37</span>Iz Kadeša krenu te se utabore na brdu Horu, na granici zemlje edomske.</p><p class="pocetakParagrafa"> <span class="brojRetka" id="38">38</span>Na zapovijed Jahvinu svećenik se Aron pope na brdo Hor i tu umre na prvi dan petoga mjeseca, u četrdesetoj godini nakon izlaska Izraelaca iz egipatske zemlje.  <span class="brojRetka" id="39">39</span>Aronu je bilo stotinu dvadeset i tri godine kad je preminuo na brdu Horu.</p><p class="pocetakParagrafa"> <span class="brojRetka" id="40">40</span>Aradski kralj, Kanaanac, koji je živio u kanaanskom kraju Negebu, čuo je o dolasku Izraelaca.</p><p class="pocetakParagrafa"> <span class="brojRetka" id="41">41</span>S brda Hora odu te se utabore u Salmoni.  <span class="brojRetka" id="42">42</span>Odu iz Salmone i utabore se u Punonu.  <span class="brojRetka" id="43">43</span>Odu iz Punona i utabore se u Obotu.  <span class="brojRetka" id="44">44</span>Odu iz Obota i utabore se na moapskom području u Ije-Abarimu.  <span class="brojRetka" id="45">45</span>Odu iz Ije-Abarima i utabore se u Dibon Gadu.  <span class="brojRetka" id="46">46</span>Iz Dibon Gada odu i utabore se u Almon Diblatajimu.  <span class="brojRetka" id="47">47</span>Iz Almon Diblatajima odu i utabore se na Abarimskim bregovima, pred Nebom.  <span class="brojRetka" id="48">48</span>Odu s Abarimskih bregova i utabore se na Moapskim poljanama, uz Jordan, nasuprot Jerihonu;  <span class="brojRetka" id="49">49</span>taborovali su uz Jordan od Bet Haješimota sve do Abel Hašitima na Moapskim poljanama.</p><p class="noviRedak"> <h4>Dužnosti Izraelaca u Kanaanu</h4><p class="pocetakParagrafa"> <span class="brojRetka" id="50">50</span>Na Moapskim poljanama uz Jordan, nasuprot Jerihonu, Jahve reče Mojsiju:</p><p class="pocetakParagrafa"> <span class="brojRetka" id="51">51</span>»Ovako reci Izraelcima: ‘Kad prijeđete preko Jordana u zemlju kanaansku,  <span class="brojRetka" id="52">52</span>potjerajte ispred sebe sve stanovnike te zemlje, uništite sve njihove slike; uništite sve njihove salivene kumire i sve njihove uzvišice porušite.  <span class="brojRetka" id="53">53</span>Onda zaposjednite zemlju i u njoj se nastanite, jer sam vam je predao da je zaposjednete.  <span class="brojRetka" id="54">54</span>Zemlju razdijelite kockom među svoje rodove. Brojnijem povećajte dio, a manjem smanjite. Gdje god kocka padne, bilo za koga, neka je to njegovo, a prema otačkim plemenima dijelite im baštinu.  <span class="brojRetka" id="55">55</span>Ako stanovnike zemlje ispred sebe ne potjerate, onda će oni koje od njih na životu ostavite biti trnje u vašim očima i bodljike u vašim bokovima; dosađivat će vam u zemlji u kojoj budete živjeli  <span class="brojRetka" id="56">56</span>i postupit ću s vama kako sam mislio postupiti s njima.’«</p></p></p></p></p>