<h4>Srebrne trube</h4><p class="pocetakParagrafa"> <span class="brojRetka" id="1">1</span>Jahve reče Mojsiju:  <span class="brojRetka" id="2">2</span>»Napravi sebi dvije trube; napravi ih od kovana srebra. Neka ti služe za sazivanje zajednice i za pokretanje tabora.  <span class="brojRetka" id="3">3</span>Kad se u njih zatrubi, neka se sva zajednica skupi k tebi na ulazu u Šator sastanka.  <span class="brojRetka" id="4">4</span>Ako li se zatrubi u jednu, neka se k tebi skupe glavari izraelski, tisućnici.  <span class="brojRetka" id="5">5</span>Kad popratite trubljenje bojnim poklikom, neka krenu logori utaboreni na istočnoj strani.  <span class="brojRetka" id="6">6</span>Kad popratite trubljenje bojnim poklikom po drugi put, neka krenu logori utaboreni s južne strane: neka se trubljenje poprati bojnim poklikom da oni krenu.  <span class="brojRetka" id="7">7</span>Trubite i da skupite zajednicu, ali bez bojnog poklika.  <span class="brojRetka" id="8">8</span>Neka u trube trube svećenici, sinovi Aronovi. Neka vam to bude trajnom uredbom za vaše naraštaje.</p><p class="pocetakParagrafa"> <span class="brojRetka" id="9">9</span>Kad u svojoj zemlji pođete u rat na neprijatelja koji vas pritisne, zaorite na trube s bojnim poklikom, i Jahve, Bog vaš, sjetit će se vas i bit ćete izbavljeni od svojih neprijatelja.  <span class="brojRetka" id="10">10</span>Na dan svoje svečanosti, svojih blagdana ili svojih mjesečevih mlađaka, dok prinosite svoje paljenice i pričesnice, trubite u trube. Neka to za vas bude spomen pred Bogom vašim. Ja sam Jahve, Bog vaš.«</p><p class="noviRedak"> <h2>V. PUTOVANJE OD SINAJA DO PARANA</h2><h4>Polazak sa Sinaja</h4><p class="pocetakParagrafa"> <span class="brojRetka" id="11">11</span>Druge godine drugoga mjeseca dvadesetog dana u mjesecu diže se oblak iznad Prebivališta svjedočanstva.  <span class="brojRetka" id="12">12</span>Tada se Izraelci zapute iz Sinajske pustinje na svoja putovanja. Oblak se zaustavi u pustinji Paranu.</p><p class="pocetakParagrafa"> <span class="brojRetka" id="13">13</span>Tako na Jahvinu zapovijed danu Mojsiju krenuše prvi put.  <span class="brojRetka" id="14">14</span>Prva je krenula zastava tabora Judinih sinova u svojim četama. Nad njihovom vojskom bijaše Nahšon, sin Aminadabov;  <span class="brojRetka" id="15">15</span>nad vojskom plemena Jisakarovaca stajaše Netanel, sin Suarov,  <span class="brojRetka" id="16">16</span>a nad vojskom plemena Zebulunovaca bijaše Eliab, sin Helonov.</p><p class="pocetakParagrafa"> <span class="brojRetka" id="17">17</span>Zatim, pošto je rastavljeno Prebivalište, krenuše Geršonovci i Merarijevci noseći Prebivalište.</p><p class="pocetakParagrafa"> <span class="brojRetka" id="18">18</span>Potom krenu zastava tabora Rubenova u svojim četama. Nad njihovom vojskom bijaše Elisur, sin Šedeurov;  <span class="brojRetka" id="19">19</span>nad vojskom plemena Šimunovaca stajao je Šelumiel, sin Surišadajev;  <span class="brojRetka" id="20">20</span>nad vojskom plemena Gadovaca bio je Elijasaf, sin Deuelov.</p><p class="pocetakParagrafa"> <span class="brojRetka" id="21">21</span>Potom krenuše Kehatovci noseći posvećene predmete. Tako je Prebivalište bilo podignuto prije njihova dolaska.</p><p class="pocetakParagrafa"> <span class="brojRetka" id="22">22</span>Onda krenu zastava tabora Efrajimovaca u svojim četama. Nad njihovom vojskom bijaše Elišama, sin Amihudov,  <span class="brojRetka" id="23">23</span>nad vojskom plemena Manašeovaca stajaše Gamliel, sin Pedahsurov;  <span class="brojRetka" id="24">24</span>nad vojskom plemena Benjaminovaca bijaše Abidan, sin Gidonijev.</p><p class="pocetakParagrafa"> <span class="brojRetka" id="25">25</span>A kao zalazna straža za sve tabore krenu, u svojim četama, zastava tabora Danovaca. Nad njihovom je vojskom stajao Ahiezer, sin Amišadajev.  <span class="brojRetka" id="26">26</span>Nad vojskom plemena Ašerovaca bio je Pagiel, sin Okranov;  <span class="brojRetka" id="27">27</span>a nad vojskom plemena Naftalijevaca bio je Ahira, sin Enanov.</p><p class="pocetakParagrafa"> <span class="brojRetka" id="28">28</span>Takav je bio red putovanja Izraelaca svrstanih u svoje čete. Tako su putovali.</p><p class="noviRedak"> <h4>Mojsijev prijedlog Hobabu</h4><p class="pocetakParagrafa"> <span class="brojRetka" id="29">29</span>Mojsije reče Hobabu, sinu Midjanca Reuela, Mojsijeva tasta: »Zaputili smo se u kraj o kojemu je Jahve rekao: ‘Dat ću vam ga!’ Pođi s nama i dobro ćemo ti činiti, jer je Jahve obećao sreću Izraelu.«</p><p class="pocetakParagrafa"> <span class="brojRetka" id="30">30</span>»Ne idem«, odgovori mu, »nego se vraćam u svoju zemlju; k svojima se vraćam.«</p><p class="pocetakParagrafa"> <span class="brojRetka" id="31">31</span>»Molim te, ne ostavljaj nas!« – reče. »Budući da znaš gdje nam se treba u pustinji utaboriti, valjat ćeš nam kao oči.  <span class="brojRetka" id="32">32</span>Ako s nama pođeš, dobročinstva koja nam Jahve bude udijelio s tobom ćemo dijeliti.«</p><p class="noviRedak"> <h4>Odlazak</h4><p class="pocetakParagrafa"> <span class="brojRetka" id="33">33</span>Od Jahvina brda putovali su tri dana hoda. Kovčeg Jahvina saveza išao je pred njima ta tri dana hoda da im potraži mjesto odmora.  <span class="brojRetka" id="34">34</span>Danju je opet Jahvin oblak bio nad njima, kako bi se iz tabora zaputili.</p><p class="pocetakParagrafa"> <span class="brojRetka" id="35">35</span>Kad bi Kovčeg polazio, Mojsije bi rekao: </p><p class="stih2">»Ustani, Jahve!</p><p class="stih2">Neprijatelji tvoji neka se rasprše!</p><p class="stih2">Koji tebe mrze nek’ bježe pred tobom!«</p><p class="pocetakParagrafa"> <span class="brojRetka" id="36">36</span>A kad bi se zaustavljao, popratio bi:</p><p class="stih2">»Vrati se, o Jahve!</p><p class="stih2">Izraelu ti si</p><p class="stih2">tisuće bezbrojne!«</p></p></p></p>