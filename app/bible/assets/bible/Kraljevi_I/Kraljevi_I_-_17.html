<h2>V. ILIJINO DOBA</h2><h3>1. VELIKA SUŠA</h3><h4>Navještaj Božje kazne</h4><p class="pocetakParagrafa"> <span class="brojRetka" id="1">1</span>Ilija Tišbijac, iz Tišbe Gileadske, reče Ahabu: »Živoga mi Jahve, Boga Izraelova, komu služim, neće ovih godina biti ni rose ni kiše, osim na moju zapovijed.«</p><p class="noviRedak"> <h4>Na potoku Keritu</h4><p class="pocetakParagrafa"> <span class="brojRetka" id="2">2</span>Upućena mu je riječ Jahvina ovako:  <span class="brojRetka" id="3">3</span>»Idi odavde i kreni na istok i sakrij se na potoku Keritu, koji je nasuprot Jordanu.  <span class="brojRetka" id="4">4</span>Pit ćeš iz potoka, a gavranima sam zapovjedio da te ondje hrane.«  <span class="brojRetka" id="5">5</span>Ode on i učini po riječi Jahvinoj i nastani se na potoku Keritu, nasuprot Jordanu.  <span class="brojRetka" id="6">6</span>Gavrani su mu jutrom donosili kruha, a večerom mesa; iz potoka je pio.</p><p class="noviRedak"> <h4>U Sarfati – Čudo s kruhom i uljem</h4><p class="pocetakParagrafa"> <span class="brojRetka" id="7">7</span>Ali poslije nekog vremena presuši potok, jer nije bilo kiše u svoj zemlji.  <span class="brojRetka" id="8">8</span>Tada Iliji dođe riječ Jahvina:  <span class="brojRetka" id="9">9</span>»Ustani, idi u Sarfatu Sidonsku i ondje ostani. Evo, ondje sam zapovjedio jednoj udovici da te hrani.«</p><p class="pocetakParagrafa"> <span class="brojRetka" id="10">10</span>Ustade on i krenu u Sarfatu. Kada je stigao do gradskih vrata, neka je udovica onuda skupljala drva. On joj se obrati i reče: »Donesi mi malo vode u vrču da pijem!«  <span class="brojRetka" id="11">11</span>Kad je pošla da donese, on viknu za njom i reče joj: »Donesi mi i malo kruha u ruci!«  <span class="brojRetka" id="12">12</span>Ona odgovori: »Živoga mi Jahve, tvoga Boga, ja nemam pečena kruha, nemam do pregršti brašna u ćupu i malo ulja u vrču. I evo kupim drva, pa ću otići i ono pripremiti sebi i svome sinu da pojedemo i da umremo.«</p><p class="pocetakParagrafa"> <span class="brojRetka" id="13">13</span>Ali joj Ilija reče: »Ništa se ne boj. Idi i uradi kako si rekla; samo najprije umijesi meni kolačić, pa mi donesi; a onda zgotovi za sebe i za svoga sina.  <span class="brojRetka" id="14">14</span>Jer ovako govori Jahve, Bog Izraelov:</p><p class="stih2">‘U ćupu neće brašna nestati</p><p class="stih2">ni vrč se s uljem neće isprazniti</p><p class="stih2">sve dokle Jahve ne pusti</p><p class="stih2">da kiša padne na zemlju.’«</p><p class="pocetakParagrafa"> <span class="brojRetka" id="15">15</span>Ode ona i učini kako je rekao Ilija; i za mnoge dane imadoše jela, ona, on i njen sin.  <span class="brojRetka" id="16">16</span>Brašno se iz ćupa nije potrošilo i u vrču nije nestalo ulja, po riječi koju je Jahve rekao preko svoga sluge Ilije.</p><p class="noviRedak"> <h4>Uskrisenje udovičina sina</h4><p class="pocetakParagrafa"> <span class="brojRetka" id="17">17</span>Poslije ovih događaja razbolio se sin domaćičin i bolest se njegova jako pogoršala, tako te u njemu nije ostalo daha.  <span class="brojRetka" id="18">18</span>Tada ona reče Iliji: »Što ja imam s tobom, čovječe Božji? Zar si došao k meni da me podsjetiš na moj grijeh i da mi usmrtiš sina?«  <span class="brojRetka" id="19">19</span>On joj reče: »Daj mi svoga sina« Tada ga uze iz njezina naručja, odnese ga u gornju sobu gdje je stanovao i položi ga na svoju postelju.  <span class="brojRetka" id="20">20</span>Tada zavapi Jahvi i reče: »Jahve, Bože moj, zar zaista želiš udovicu koja me ugostila uvaliti u tugu umorivši joj sina?«  <span class="brojRetka" id="21">21</span>Zatim se tri puta pružio nad dječakom zazivajući Jahvu: »Jahve, Bože, učini da se u ovo dijete vrati duša njegova!«  <span class="brojRetka" id="22">22</span>Jahve je uslišio molbu Ilijinu, u dijete se vratila duša i ono oživje.  <span class="brojRetka" id="23">23</span>Ilija ga uze, siđe iz gornje sobe u kuću i dade ga njegovoj materi. I reče Ilija: »Evo, tvoj sin živi!«  <span class="brojRetka" id="24">24</span>Žena mu reče: »Sada znam da si ti čovjek Božji i da je riječ Jahvina u tvojim ustima istinita!«</p></p></p></p>