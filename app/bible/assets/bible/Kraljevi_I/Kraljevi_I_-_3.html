<h2>II. POVIJEST SALOMONOVE SLAVE</h2><h3>1. SALOMON MUDRAC</h3><h4>Uvod</h4><p class="pocetakParagrafa"> <span class="brojRetka" id="1">1</span>Salomon se sprijatelji s faraonom, kraljem egipatskim: oženi se kćerju faraonovom i uvede je u Davidov grad dokle ne dovrši gradnju svoga dvora, Hrama Jahvina i zidova oko Jeruzalema.  <span class="brojRetka" id="2">2</span>Narod je pak prinosio žrtve na uzvišicama, jer još nije bio sagrađen do toga vremena dom imenu Jahvinu.  <span class="brojRetka" id="3">3</span>A Salomon je ljubio Jahvu: ravnao se prema naredbama svoga oca Davida, samo je prinosio klanice i kađenice na uzvišicama.</p><p class="noviRedak"> <h4>Salomon moli za dar mudrosti</h4><p class="pocetakParagrafa"> <span class="brojRetka" id="4">4</span>Kralj ode u Gibeon da prinese žrtvu, jer ondje bijaše najveća uzvišica. Salomon prinese tisuću paljenica na tom žrtveniku.  <span class="brojRetka" id="5">5</span>U Gibeonu se Jahve javi Salomonu noću u snu. Bog reče: »Traži što da ti dadem.«  <span class="brojRetka" id="6">6</span>Salomon odgovori: »Veoma si naklon bio svome sluzi Davidu, mome ocu, jer je hodio pred tobom u vjernosti, pravednosti i poštenju srca svoga; i sačuvao si mu tu veliku milost i dao si da jedan od njegovih sinova sjedi na njegovu prijestolju.  <span class="brojRetka" id="7">7</span>Sada, o Jahve, Bože moj, ti si učinio kraljem slugu svoga na mjesto moga oca Davida, a ja sam još sasvim mlad te još ne znam vladati.  <span class="brojRetka" id="8">8</span>Tvoj je sluga usred naroda koji si izabrao; naroda brojnog, koji se ne da izbrojiti ni popisati.  <span class="brojRetka" id="9">9</span>Podaj svome sluzi pronicavo srce da može suditi tvom narodu, razlikovati dobro od zla, jer tko bi mogao upravljati tvojim narodom koji je tako velik!«</p><p class="pocetakParagrafa"> <span class="brojRetka" id="10">10</span>Bijaše milo Jahvi što je Salomon to zamolio.  <span class="brojRetka" id="11">11</span>Zato mu Jahve reče: »Jer si to tražio, a nisi iskao ni duga života, ni bogatstva, ni smrti svojih neprijatelja, nego pronicavost u prosuđivanju pravice,  <span class="brojRetka" id="12">12</span>evo ću učiniti po riječima tvojim: dajem ti srce mudro i razumno, kakvo nije imao nitko prije tebe niti će ga imati itko poslije tebe,  <span class="brojRetka" id="13">13</span>ali ti dajem i što nisi tražio: bogatstvo i slavu kakve nema nitko među kraljevima.  <span class="brojRetka" id="14">14</span>I ako budeš stupao mojim putovima i budeš se držao mojih zakona i zapovijedi, kao što je činio tvoj otac David, umnožit ću tvoje dane.«</p><p class="pocetakParagrafa"> <span class="brojRetka" id="15">15</span>Salomon se probudi, i gle: bijaše to san. On se vrati u Jeruzalem i stade pred Kovčeg saveza Jahvina; prinese paljenice i žrtve pričesnice i priredi gozbu svim slugama svojim.</p><p class="noviRedak"> <h4>Salomonova presuda</h4><p class="pocetakParagrafa"> <span class="brojRetka" id="16">16</span>Tada dođoše dvije bludnice kralju i stadoše preda nj.  <span class="brojRetka" id="17">17</span>I reče jedna žena: »Dopusti, gospodaru moj! Ja i ova žena u istoj kući živimo i ja sam rodila kraj nje u kući.  <span class="brojRetka" id="18">18</span>A trećega dana poslije moga porođaja rodi i ova žena. Bile smo zajedno i nikoga stranog s nama; samo nas dvije u kući.  <span class="brojRetka" id="19">19</span>Jedne noći umrije sin ove žene jer bijaše legla na njega.  <span class="brojRetka" id="20">20</span>I ustade ona usred noći, uze moga sina o boku mojem, dok je tvoja sluškinja spavala, i stavi ga sebi u naručje, a svoga mrtvog sina stavi kraj mene.  <span class="brojRetka" id="21">21</span>A kad ujutro ustadoh da podojim svoga sina, gle: on mrtav! I kad sam pažljivije pogledala, razabrah: nije to moj sin koga sam ja rodila!«</p><p class="pocetakParagrafa"> <span class="brojRetka" id="22">22</span>Tada reče druga žena: »Ne, nije tako. Moj je sin onaj živi, a tvoj je onaj koji je mrtav!« A prva joj odvrati: »Nije istina! Tvoj je sin onaj koji je mrtav, a moj je onaj koji živi!« I tako se prepirahu pred kraljem.</p><p class="pocetakParagrafa"> <span class="brojRetka" id="23">23</span>A kralj onda progovori: »Ova kaže: ‘Ovaj živi moj je sin, a onaj mrtvi tvoj’; druga pak kaže: ‘Nije, nego je tvoj sin mrtav, a moj je onaj živi.’  <span class="brojRetka" id="24">24</span>Donesite mi mač!« naredi kralj. I donesoše mač pred kralja,  <span class="brojRetka" id="25">25</span>a on reče: »Rasijecite živo dijete nadvoje i dajte polovinu jednoj, a polovinu drugoj.«</p><p class="pocetakParagrafa"> <span class="brojRetka" id="26">26</span>Tada ženu, majku živog djeteta, zabolje srce za sinom i povika ona kralju: »Ah, gospodaru! Neka se njoj dade dijete, samo ga nemojte ubijati!« A ona druga govoraše: »Neka ne bude ni meni ni tebi: rasijecite ga!«</p><p class="pocetakParagrafa"> <span class="brojRetka" id="27">27</span>Onda progovori kralj i reče: »Dajte dijete prvoj, nipošto ga ne ubijajte! Ona mu je majka.«</p><p class="pocetakParagrafa"> <span class="brojRetka" id="28">28</span>Sav je Izrael čuo presudu koju je izrekao kralj i poštovali su kralja, jer su vidjeli da je u njemu božanska mudrost u izricanju pravde.</p></p></p>