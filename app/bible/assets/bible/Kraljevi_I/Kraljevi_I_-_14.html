<h2>IV. OBA KRALJEVSTVA DO ILIJE</h2><h4>Svršetak kraljevanja Jeroboama I.</h4><p class="pocetakParagrafa"> <span class="brojRetka" id="1">1</span>U ono se vrijeme razbolje Abija, sin Jeroboamov,  <span class="brojRetka" id="2">2</span>i Jeroboam reče svojoj ženi: »Ustani i preobuci se da te ne bi prepoznali da si žena Jeroboamova i idi u Šilo. Ondje je prorok Ahija: onaj koji mi je prorokovao da ću biti kraljem ovoga naroda.  <span class="brojRetka" id="3">3</span>I ponesi deset hljebova, kolača i posudu meda i otiđi k njemu! On će ti reći što će biti s dječakom.«</p><p class="pocetakParagrafa"> <span class="brojRetka" id="4">4</span>I učini tako žena Jeroboamova: ustade, ode u Šilo i uđe u kuću Ahijinu. A on nije više vidio, oslabjele mu oči od duboke starosti.  <span class="brojRetka" id="5">5</span>Ali mu je Jahve rekao: »Evo dolazi žena Jeroboamova da od tebe traži savjet za svoga sina jer je bolestan; a ti ćeš joj reći tako i tako. Kad bude ulazila, pretvarat će se kao da je druga.«</p><p class="pocetakParagrafa"> <span class="brojRetka" id="6">6</span>Kad Ahija ču šum njenih koraka na vratima, reče joj: »Uđi, ženo Jeroboamova! Što se pretvaraš da si druga, kad imam tešku vijest za tebe?  <span class="brojRetka" id="7">7</span>Idi, reci Jeroboamu: ‘Ovako kaže Jahve, Bog Izraelov: Podigao sam te iz naroda i učinio sam te knezom nad mojim narodom Izraelom,  <span class="brojRetka" id="8">8</span>istrgnuo sam kraljevstvo iz kuće Davidove i dao ga tebi. Ali ti nisi bio kao moj sluga David, koji je držao moje zapovijedi i koji me slijedio svim srcem svojim i činio samo ono što je pravedno u mojim očima.  <span class="brojRetka" id="9">9</span>Ti si radio kudikamo gore od svojih prethodnika, otišao si i načinio sebi druge bogove, salio si im likove da me dražiš, mene si bacio za leđa.  <span class="brojRetka" id="10">10</span>Zato, evo, puštam zlo na kuću Jeroboamovu, istrijebit ću iz obitelji Jeroboamove sve što mokri uza zid, robove i slobodnjake u Izraelu; ja ću netragom pomesti kuću Jeroboamovu kao što se mete nečist, da ga ništa ne ostane.  <span class="brojRetka" id="11">11</span>One koji iz Jeroboamove obitelji umru u gradu, proždrijet će psi, a one koji umru u polju, pojest će ptice nebeske.’ – Eto tako je Jahve rekao.  <span class="brojRetka" id="12">12</span>A ti ustani i pođi svome domu: tek što nogama stupiš u grad, dječak će umrijeti.  <span class="brojRetka" id="13">13</span>Sav će ga Izrael oplakati i pokopat će ga. On će biti jedini iz obitelji Jeroboamove položen u grob, jer se jedino na njemu našlo nešto što se u kući Jeroboamovoj svidjelo Jahvi, Bogu Izraelovu.  <span class="brojRetka" id="14">14</span>Jahve će sebi postaviti kralja nad Izraelom i taj će istrijebiti kuću Jeroboamovu. Evo dana! Što? Čak i trenutka!  <span class="brojRetka" id="15">15</span>Jahve će udariti Izraela te će se njihati kao trska u vodi. Iščupat će Izraela iz ove dobre zemlje koju je dao njihovim ocima i rasijat će ih s onu stranu Rijeke, jer su načinili sebi ašere koje srde Jahvu.  <span class="brojRetka" id="16">16</span>Odbacit će Izraela kao smeće, zbog grijeha što ih je učinio Jeroboam i na koje je navodio Izraela.«</p><p class="pocetakParagrafa"> <span class="brojRetka" id="17">17</span>Žena Jeroboamova ustade i ode. Stigla je u Tirsu, a kad je prelazila kućni prag, dječak bijaše mrtav.  <span class="brojRetka" id="18">18</span>Pokopali su ga i sav ga je Izrael oplakao prema riječi koju je Jahve rekao po sluzi svome proroku Ahiji.</p><p class="pocetakParagrafa"> <span class="brojRetka" id="19">19</span>Ostala povijest Jeroboamova, kako je ratovao i kraljevao, to je zapisano u knjizi Ljetopisa kraljeva izraelskih.  <span class="brojRetka" id="20">20</span>Jeroboamovo kraljevanje trajalo je dvadeset i dvije godine, zatim je Jeroboam počinuo kraj otaca svojih, a sin mu Nadab zakraljio se mjesto njega.</p><p class="noviRedak"> <h4>Kraljevanje Roboamovo</h4><p class="pocetakParagrafa"> <span class="brojRetka" id="21">21</span>Roboam, sin Salomonov, bio je kralj Judejaca; bijaše mu četrdeset i jedna godina kad je postao kraljem, a sedamnaest je godina kraljevao u Jeruzalemu, u gradu koji Jahve izabra između svih izraelskih plemena da ondje postavi svoje ime. Majka mu se zvala Naama, a bila je Amonka.  <span class="brojRetka" id="22">22</span>I Juda učini zlo u očima Jahvinim. Grijesima koje su počinili razjarili su ga više od svega što su učinili njihovi oci.  <span class="brojRetka" id="23">23</span>Jer su i oni podigli uzvišice, stupove i ašere na svakom brežuljku i pod svakim zelenim drvetom.  <span class="brojRetka" id="24">24</span>Bilo je čak posvećenih bludnica u zemlji. Oponašao je sve grozote naroda što ih je Jahve otjerao ispred sinova Izraelovih.</p><p class="pocetakParagrafa"> <span class="brojRetka" id="25">25</span>Pete godine Roboamova kraljevanja egipatski kralj Šišak navali na Jeruzalem.  <span class="brojRetka" id="26">26</span>Opljačka sve blago iz doma Jahvina i riznicu kraljevskog dvora; sve je uzeo; uze i sve zlatne štitove što ih bijaše napravio Salomon.  <span class="brojRetka" id="27">27</span>Namjesto njih kralj Roboam napravi mjedene štitove i povjeri ih zapovjednicima straže koja je čuvala vrata kraljevskog dvora.  <span class="brojRetka" id="28">28</span>Kad je god kralj išao u Jahvin dom, stražari su ih uzimali, a poslije ih vraćali u stražaru.</p><p class="pocetakParagrafa"> <span class="brojRetka" id="29">29</span>Ostala povijest Roboamova, sve što je učinio, zar nije zapisano u knjizi Ljetopisa kraljeva judejskih?  <span class="brojRetka" id="30">30</span>Za sve vrijeme bio je rat između Roboama i Jeroboama.  <span class="brojRetka" id="31">31</span>Roboam je počinuo sa svojim ocima i bî sahranjen sa svojim ocima u Davidovu gradu. Majka mu se zvala Naama, a bila je Amonka. Na njegovo se mjesto zakraljio sin mu Abijam.</p></p>