<h2>III. POLITIČKI I VJERSKI RASKOL</h2><h4>Zbor u Šekemu</h4><p class="pocetakParagrafa"> <span class="brojRetka" id="1">1</span>Roboam ode u Šekem, jer su u Šekem došli svi Izraelci da ga zakralje.  <span class="brojRetka" id="2">2</span>Čim to ču Nebatov sin Jeroboam – koji još bijaše u Egiptu, kamo je pobjegao pred kraljem Salomonom – vrati se iz Egipta, jer  <span class="brojRetka" id="3">3</span>bijahu poslali po nj i dozvali ga. Kad dođoše Jeroboam i sav zbor Izraelov, rekoše Roboamu:</p><p class="pocetakParagrafa"> <span class="brojRetka" id="4">4</span>»Tvoj nam je otac nametnuo teški jaram. Ti nam sada olakšaj tešku službu svoga oca, teški jaram koji metnu na nas, pa ćemo ti služiti!«</p><p class="pocetakParagrafa"> <span class="brojRetka" id="5">5</span>A on im odgovori: »Za tri dana dođite opet k meni.« I narod ode.</p><p class="pocetakParagrafa"> <span class="brojRetka" id="6">6</span>Tada se kralj Roboam posavjetova sa starcima koji su služili njegovu ocu Salomonu dok je bio živ i upita ih: »Što savjetujete da odgovorim ovome narodu?«</p><p class="pocetakParagrafa"> <span class="brojRetka" id="7">7</span>Oni mu odgovoriše: »Ako danas udovoljiš tim ljudima, budeš im blagonaklon i odgovoriš im lijepim riječima, oni će ti uvijek ostati sluge.«</p><p class="pocetakParagrafa"> <span class="brojRetka" id="8">8</span>Ali on odbaci savjet što mu ga dadoše starci i posavjetova se s mladićima koji su odrasli s njim i bili mu u službi.  <span class="brojRetka" id="9">9</span>Upita ih: »Što savjetujete da odgovorim ovome narodu koji mi reče: ‘Olakšaj jaram što nam ga nametnu tvoj otac’?«</p><p class="pocetakParagrafa"> <span class="brojRetka" id="10">10</span>Mladići koji bijahu s njime odrasli odgovoriše mu: »Narodu koji ti reče: ‘Tvoj nam je otac nametnuo jaram, a ti nam ga olakšaj’, uzvrati ovako: ‘Moj je mali prst deblji od bedara moga oca!  <span class="brojRetka" id="11">11</span>Eto, moj vam je otac nametnuo teški jaram, a ja ću još otežati vaš jaram; moj vas je otac šibao bičevima, a ja ću vas šibati bičevima sa željeznim štipavcima.’«</p><p class="pocetakParagrafa"> <span class="brojRetka" id="12">12</span>A treći dan dođe sav narod k Roboamu, kako im bijaše zapovjedio kralj rekavši im: »Vratite se k meni trećega dana.«  <span class="brojRetka" id="13">13</span>Kralj im oštro odgovori, odbacivši savjet koji mu dadoše stariji.  <span class="brojRetka" id="14">14</span>I reče im po savjetu mladih: »Moj je otac otežao vaš jaram, a ja ću još dodati na nj; moj vas je otac šibao bičevima, a ja ću vas šibati bičevima sa željeznim štipavcima.«  <span class="brojRetka" id="15">15</span>Kralj dakle ne htjede poslušati naroda, jer tako upriliči Jahve da se ispuni riječ što je preko Ahije iz Šila kaza Nebatovu sinu Jeroboamu.</p><p class="pocetakParagrafa"> <span class="brojRetka" id="16">16</span>Kad Izraelci vidješe gdje se kralj oglušio, odgovori mu narod:</p><p class="stih2">»Kakav dio mi imamo s Davidom?</p><p class="stih2">Mi nemamo baštine s Jišajevim sinom.</p><p class="stih2">U šatore, Izraele!</p><p class="stih2">A sad se, Davide, brini za svoj dom!«</p><p class="stih2">I sav Izrael ode pod svoje šatore.</p><p class="pocetakParagrafa"> <span class="brojRetka" id="17">17</span>Roboam zavlada samo nad Izraelovim sinovima koji su živjeli po judejskim gradovima.  <span class="brojRetka" id="18">18</span>Potom kralj Roboam posla Adorama, nadstojnika za tlaku, ali ga Izraelci kamenovaše i on umrije; a kralj se Roboam brže-bolje pope na kola i pobježe u Jeruzalem.  <span class="brojRetka" id="19">19</span>Tako se Izrael odijelio od doma Davidova sve do danas.</p><p class="noviRedak"> <h4>Politički raskol</h4><p class="pocetakParagrafa"> <span class="brojRetka" id="20">20</span>Kada su Izraelci doznali da se vratio Jeroboam, pozvaše ga u zajednicu i postaviše ga kraljem nad svim Izraelom. Uz kuću Davidovu nije pristajao nitko, osim samoga plemena Judina.</p><p class="pocetakParagrafa"> <span class="brojRetka" id="21">21</span>Došavši u Jeruzalem, Roboam skupi sav dom Judin i pleme Benjaminovo, sto i osamdeset tisuća vrsnih ratnika, da udare na dom Izraelov i da vrate kraljevstvo Roboamu, sinu Salomonovu.  <span class="brojRetka" id="22">22</span>Ali dođe Jahvina riječ Božjem čovjeku Šemaji:</p><p class="pocetakParagrafa"> <span class="brojRetka" id="23">23</span>»Kaži Salomonovu sinu Roboamu, judejskom kralju, i svem domu Judinu i Benjaminovu i ostalom narodu:  <span class="brojRetka" id="24">24</span>Ovako veli Jahve: ‘Ne idite se tući s braćom, djecom Izraelovom! Neka se svatko vrati svojoj kući, jer je ovo poteklo od mene.’«</p><p class="pocetakParagrafa">I oni poslušaše riječ Jahvinu i vratiše se kako im reče Jahve.  <span class="brojRetka" id="25">25</span>Jeroboam utvrdi Šekem u Efrajimovoj gori i ondje se nastani. Poslije izađe odatle i utvrdi Penuel.</p><p class="noviRedak"> <h4>Vjerski raskol</h4><p class="pocetakParagrafa"> <span class="brojRetka" id="26">26</span>Jeroboam reče u svom srcu: »Sad bi se kraljevstvo moglo vratiti domu Davidovu.  <span class="brojRetka" id="27">27</span>Ako ovaj narod bude nastavio uzlaziti u dom Jahvin u Jeruzalemu da prinosi žrtve, srce će se naroda vratiti svome gospodaru, Roboamu, kralju judejskome, i mene će ubiti.«</p><p class="pocetakParagrafa"> <span class="brojRetka" id="28">28</span>Pošto se kralj posavjetovao, načini dva zlatna teleta i reče narodu: »Dosta ste uzlazili u Jeruzalem! Evo, Izraele, tvoga boga koji te izveo iz zemlje egipatske.«  <span class="brojRetka" id="29">29</span>Zatim postavi jedno tele u Betelu, a drugo smjesti u Dan.  <span class="brojRetka" id="30">30</span>To je bila prigoda za grijeh: narod je odlazio jednome u Betel i drugome u Dan.</p><p class="pocetakParagrafa"> <span class="brojRetka" id="31">31</span>I podiže Jeroboam hram na uzvišicama i postavi iz puka svećenike koji nisu bili sinovi Levijevi.  <span class="brojRetka" id="32">32</span>Zatim je Jeroboam uveo blagdan u osmom mjesecu, petnaestoga dana tog mjeseca, kao što je blagdan koji se slavi u Judeji, i uzađe k žrtveniku. Tako je učinio u Betelu, žrtvujući teocima koje je načinio. U Betelu je postavio i svećenike uzvišica što ih bijaše podigao.  <span class="brojRetka" id="33">33</span>I uzađe k žrtveniku koji je načinio, petnaestoga dana osmog mjeseca, mjeseca koji je sam izabrao; i ustanovi blagdan za Izraelce i uzađe k žrtveniku da prinese kâd.</p></p></p>