<h2>I. SPOR OKO DAVIDOVA NASLJEDNIKA</h2><h4>Davidova starost i spletka Adonijina</h4><p class="pocetakParagrafa"> <span class="brojRetka" id="1">1</span>Kralj David bijaše ostario i odmakao u godinama; premda su ga pokrivali mnogim pokrivačima, nije se mogao ugrijati.  <span class="brojRetka" id="2">2</span>Tada mu rekoše njegove sluge: »Trebalo bi potražiti za gospodara mladu djevojku koja bi dvorila kralja i služila mu: kad bude spavala na njegovu krilu, to će ugrijati kralja gospodara.«  <span class="brojRetka" id="3">3</span>Potražiše, dakle, lijepu djevojku po svoj zemlji izraelskoj; i nađoše Abišagu Šunamku te je dovedoše kralju.  <span class="brojRetka" id="4">4</span>Djevojka je bila izvanredno lijepa; njegovala je kralja i služila mu, ali je on ne upozna.</p><p class="pocetakParagrafa"> <span class="brojRetka" id="5">5</span>Uto se Adonija, sin Hagitin, pooholi i pomisli: »Ja ću biti kralj!« Zato nabavi sebi kola i konjanika i pedeset ljudi koji su išli pred njim.  <span class="brojRetka" id="6">6</span>Njegov ga otac za svoga života nikad nije ukorio niti ga kad upitao: »Zašto tako činiš?« Bio je, osim toga, stasit i lijep, a mati ga rodila poslije Abšaloma.  <span class="brojRetka" id="7">7</span>On se dogovarao s Joabom, sinom Sarvijinim, i sa svećenikom Ebjatarom, pa se obojica priključiše Adoniji.  <span class="brojRetka" id="8">8</span>Ali svećenik Sadok i Jojadin sin Benaja, prorok Natan, Šimej i Rei i junaci Davidovi ne pristadoše uz Adoniju.  <span class="brojRetka" id="9">9</span>Jednom nakla Adonija ovaca, volova i tovljene teladi za žrtvu kod Zoheledskog kamena, blizu izvora Rogela, te pozva svu svoju braću, sinove kraljeve, i sve Judejce u kraljevoj službi;  <span class="brojRetka" id="10">10</span>ali ne pozva proroka Natana, ni Benaje, ni ostalih junaka, a ni svoga brata Salomona.</p><p class="noviRedak"> <h4>Spletka Natana i Bat-Šebe</h4><p class="pocetakParagrafa"> <span class="brojRetka" id="11">11</span>Tada reče Natan Bat-Šebi, majci Salomonovoj: »Zar nisi čula da je Adonija, sin Hagitin, postao kraljem, a da David, naš gospodar, o tome i ne zna?  <span class="brojRetka" id="12">12</span>Dođi da te savjetujem kako bi mogla spasiti život svoj i svoga sina Salomona.  <span class="brojRetka" id="13">13</span>Hajde, otiđi kralju Davidu i reci mu: ‘Zar se nisi ti, gospodaru moj kralju, zakleo svojoj službenici govoreći: Tvoj sin Salomon kraljevat će poslije mene, i on će sjediti na mome prijestolju! Kako sada Adonija posta kraljem?’  <span class="brojRetka" id="14">14</span>I dok ti budeš ondje i razgovarala se s kraljem, doći ću ja za tobom i potvrditi tvoje riječi.«</p><p class="pocetakParagrafa"> <span class="brojRetka" id="15">15</span>Bat-Šeba ode kralju u odaje – a on je bio vrlo star i Abišaga Šunamka služila mu.  <span class="brojRetka" id="16">16</span>Pokloni mu se Bat-Šeba i pade ničice pred kraljem, a kralj upita: »Što želiš?«  <span class="brojRetka" id="17">17</span>Ona mu odgovori: »Gospodaru, ti si se zakleo službenici svojoj Jahvom, Bogom svojim: ‘Tvoj sin Salomon kraljevat će poslije mene, on će sjesti na moje prijestolje.’  <span class="brojRetka" id="18">18</span>A sada je, evo, Adonija postao kraljem, a ti, kralju, gospodaru moj, ništa o tome i ne znaš!  <span class="brojRetka" id="19">19</span>Naklao je on mnogo volova, tovljene teladi i ovaca za žrtvu i pozvao je sve sinove kraljeve, svećenika Ebjatara i vojskovođu Joaba, ali slugu tvoga Salomona nije pozvao.  <span class="brojRetka" id="20">20</span>U tebe su sada, gospodaru moj i kralju, uprte oči svega Izraela da mu ti objaviš tko će te naslijediti na tvome prijestolju, kralju, gospodaru moj.  <span class="brojRetka" id="21">21</span>Inače, čim počine kralj, gospodar moj, kraj svojih otaca, ja i moj sin Salomon bit ćemo krivci.«</p><p class="pocetakParagrafa"> <span class="brojRetka" id="22">22</span>Dok je ona još govorila s kraljem, dođe prorok Natan.  <span class="brojRetka" id="23">23</span>Javiše kralju: »Ovdje je prorok Natan.« On uđe kralju i pade ničice pred njim.  <span class="brojRetka" id="24">24</span>Natan reče: »Gospodaru moj i kralju, jesi li ti odredio: ‘Adonija će kraljevati poslije mene i sjedit će na mome prijestolju?’  <span class="brojRetka" id="25">25</span>Jer evo danas je sišao i naklao volova, ugojene teladi i ovaca za žrtvu i pozvao je sve sinove kraljeve, vojskovođe i svećenika Ebjatara; eno ih gdje jedu i piju s njim i kliču: ‘Živio kralj Adonija!’  <span class="brojRetka" id="26">26</span>Ali mene, tvoga slugu, svećenika Sadoka, a ni Benaju, sina Jojadina, ni tvoga slugu Salomona nije pozvao.  <span class="brojRetka" id="27">27</span>Zar se to dogodilo s voljom gospodara moga kralja, a da nisi obavijestio svoga vjernog slugu tko će biti nasljednik na prijestolju gospodara moga kralja?«</p><p class="noviRedak"> <h4>David određuje Salomona za svoga nasljednika</h4><p class="pocetakParagrafa"> <span class="brojRetka" id="28">28</span>Tada progovori David i reče: »Pozovite mi Bat-Šebu!« Ona dođe kralju i stupi preda nj.  <span class="brojRetka" id="29">29</span>Kralj se tada zakle: »Tako mi Jahve živoga, koji me izbavio iz svih nevolja!  <span class="brojRetka" id="30">30</span>Danas ću ti ispuniti kako sam ti se zakleo Jahvom, Bogom Izraelovim: tvoj će sin Salomon kraljevati poslije mene, on će sjediti na mome prijestolju!«</p><p class="pocetakParagrafa"> <span class="brojRetka" id="31">31</span>Nato se nakloni Bat-Šeba licem do zemlje, pokloni se pred kraljem i reče: »Neka vječno živi gospodar moj kralj David!«  <span class="brojRetka" id="32">32</span>A kralj David reče: »Pozovite mi svećenika Sadoka, proroka Natana i Benaju, sina Jojadina.«</p><p class="pocetakParagrafa">I dođoše oni pred kralja,  <span class="brojRetka" id="33">33</span>a on im reče: »Uzmite sluge svoga gospodara sa sobom, posadite moga sina Salomona na moju mazgu i odvedite ga do Gihona.  <span class="brojRetka" id="34">34</span>Ondje neka ga svećenik Sadok i prorok Natan pomažu za kralja nad Izraelom. Zatrubite tada i obznanite: ‘Živio kralj Salomon!’  <span class="brojRetka" id="35">35</span>Zatim se uspnite amo s njim i neka uđe i sjedne na moje prijestolje i neka kraljuje mjesto mene, jer moja je volja: on neka bude glava nad Izraelom i nad Judom.«</p><p class="pocetakParagrafa"> <span class="brojRetka" id="36">36</span>Benaja, sin Jojadin, reče kralju: »Amen – tako neka bude! To je i riječ Jahve, Gospodara kraljeva!  <span class="brojRetka" id="37">37</span>Kao što je Jahve bio s mojim gospodarem kraljem, tako neka bude i sa Salomonom! Neka uzvisi prijestolje njegovo još više nego prijestolje kralja Davida, gospodara moga!«</p><p class="pocetakParagrafa"> <span class="brojRetka" id="38">38</span>Svećenik Sadok, prorok Natan, Jojadin sin Benaja, Kerećani i Pelećani siđoše i posadiše Salomona na kraljevu mazgu i odvedoše ga na Gihon.  <span class="brojRetka" id="39">39</span>Svećenik Sadok donese iz Šatora rog s uljem i pomaza Salomona. Tada odjeknuše trube i sav narod povika: »Živio kralj Salomon!«  <span class="brojRetka" id="40">40</span>I sav narod pođe za njim gore i sviraše puk u svirale i klicaše tako da se sva zemlja tresla.</p><p class="noviRedak"> <h4>Adonijin strah</h4><p class="pocetakParagrafa"> <span class="brojRetka" id="41">41</span>Čuo to Adonija i svi njegovi uzvanici. Baš su bili pri kraju gozbe. I Joab je čuo trube pa upita: »Čemu ta buka u gradu?«  <span class="brojRetka" id="42">42</span>Dok je on još govorio, stiže Jonatan, sin svećenika Ebjatara, i Adonija mu reče: »Ti si valjan čovjek, zacijelo nosiš dobru vijest!«</p><p class="pocetakParagrafa"> <span class="brojRetka" id="43">43</span>Jonatan odgovori: »Jest, naš gospodar, kralj David, učinio je Salomona kraljem!  <span class="brojRetka" id="44">44</span>Kralj je poslao s njim svećenika Sadoka, proroka Natana i Jojadina sina Benaju, i Kerećane i Pelećane. Oni ga posadiše na kraljevu mazgu,  <span class="brojRetka" id="45">45</span>i svećenik Sadok i prorok Natan pomazaše ga na Gihonu za kralja. Zatim su sišli radosno kličući, i sav je grad uzavreo; to je buka koju ste čuli.  <span class="brojRetka" id="46">46</span>Još više: Salomon je već sjeo na kraljevsko prijestolje  <span class="brojRetka" id="47">47</span>i došle su sluge kraljeve čestitati našem gospodaru kralju Davidu govoreći: ‘Neka Bog tvoj proslavi ime Salomonovo više od imena tvoga i prijestolje njegovo uzvisi više od tvoga.’ Kralj se tada poklonio na svojoj postelji  <span class="brojRetka" id="48">48</span>i ovako rekao: ‘Neka je blagoslovljen Jahve, Bog Izraelov, koji mi dade danas da mogu vidjeti svojim očima jednoga od mojih kako sjedi na mome prijestolju.’«</p><p class="pocetakParagrafa"> <span class="brojRetka" id="49">49</span>Svi uzvanici Adonijini, uplašeni, ustadoše od stola i raziđoše se svaki svojim putem.  <span class="brojRetka" id="50">50</span>Adonija pak, u strahu od Salomona, usta i ode te se uhvati za rogove žrtvenika.  <span class="brojRetka" id="51">51</span>Javiše Salomonu: »Gle, Adonija se uplašio kralja Salomona i eno se drži za rogove žrtvenika govoreći: ‘Neka mi se danas kralj Salomon zakune da neće sluge svoga mačem pogubiti.’«</p><p class="pocetakParagrafa"> <span class="brojRetka" id="52">52</span>Salomon reče nato: »Ako se pokaže poštenim čovjekom, neće mu ni vlas s glave pasti na zemlju; a nađe li se u zlu, poginut će.«  <span class="brojRetka" id="53">53</span>Tada zapovjedi Salomon da ga odmaknu od žrtvenika; on dođe i pade ničice pred Salomonom, koji mu reče: »Pođi svome domu!«</p></p></p></p>