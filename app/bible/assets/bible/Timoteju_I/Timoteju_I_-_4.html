<h4>Krivi učitelji</h4><p class="pocetakParagrafa"> <span class="brojRetka" id="1">1</span>Duh izričito govori da će u posljednja vremena neki otpasti od vjere i prikloniti se prijevarnim duhovima i zloduhovskim naucima.  <span class="brojRetka" id="2">2</span>A sve to pod utjecajem himbe lažljivaca otupjele savjesti  <span class="brojRetka" id="3">3</span>koji zabranjuju ženiti se i nameću suzdržavati se od jelâ što ih je Bog stvorio da ih sa zahvalnošću uzimaju oni koji vjeruju i znaju istinu.  <span class="brojRetka" id="4">4</span>Doista, svako je Božje stvorenje dobro i ne valja odbaciti ništa što se uzima sa zahvalnošću  <span class="brojRetka" id="5">5</span>jer se posvećuje riječju Božjom i molitvom.</p><p class="pocetakParagrafa"> <span class="brojRetka" id="6">6</span>To izlaži braći i bit ćeš dobar poslužitelj Krista Isusa, hranjen riječima vjere i dobroga nauka za kojim postojano ideš.  <span class="brojRetka" id="7">7</span>Svjetovne pak i bablje priče odbijaj! Vježbaj se u pobožnosti!  <span class="brojRetka" id="8">8</span>Uistinu, tjelesno vježbanje malo čemu koristi, a pobožnost je svemu korisna jer joj je obećan život – sadašnji i budući.  <span class="brojRetka" id="9">9</span>Vjerodostojna je to riječ i vrijedna da se posve prihvati.  <span class="brojRetka" id="10">10</span>Ta za to se trudimo i borimo jer se pouzdajemo u Boga živoga, koji je Spasitelj svih ljudi, ponajpače vjernikâ.  <span class="brojRetka" id="11">11</span>Zapovijedaj to i naučavaj!</p><p class="pocetakParagrafa"> <span class="brojRetka" id="12">12</span>Nitko neka ne prezire tvoje mladosti, nego budi uzor vjernicima u riječi, u vladanju, u ljubavi, u vjeri, u čistoći.  <span class="brojRetka" id="13">13</span>Dok ne dođem, posveti se čitanju, poticanju, poučavanju.  <span class="brojRetka" id="14">14</span>Ne zanemari milosnog dara koji je u tebi, koji ti je dan po proroštvu zajedno s polaganjem ruku starješinstva.  <span class="brojRetka" id="15">15</span>Oko toga nastoj, sav u tom budi da tvoj napredak bude svima očit.  <span class="brojRetka" id="16">16</span>Pripazi na samog sebe i na poučavanje! Ustraj u tome! Jer to vršeći, spasit ćeš i sebe i one koji te slušaju.</p>