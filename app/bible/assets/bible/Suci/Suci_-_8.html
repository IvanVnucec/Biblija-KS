<h4>Zavist Efrajimovaca</h4><p class="pocetakParagrafa"> <span class="brojRetka" id="1">1</span>Tada Efrajimovi ljudi rekoše Gideonu: »Kako si postupio prema nama: nisi nas pozvao kada si pošao u boj protiv Midjanaca?« I žestoko mu prigovoriše.  <span class="brojRetka" id="2">2</span>On im odgovori: »Pa što sam ja učinio kad se usporedim s vama? Nije li Efrajimovo pabirčenje bolje od Abiezerove berbe?  <span class="brojRetka" id="3">3</span>U vaše je ruke Jahve predao knezove midjanske, Oreba i Zeeba. Može li se usporediti moje djelo s onim što ste vi učinili?« Na te riječi utiša se njihova srdžba prema njemu.</p><p class="noviRedak"> <h4>Gideon progoni neprijatelja preko Jordana</h4><p class="pocetakParagrafa"> <span class="brojRetka" id="4">4</span>Kad je Gideon došao do Jordana, prijeđe ga, ali i on i tri stotine ljudi s njim bijahu iznemogli i gladni.  <span class="brojRetka" id="5">5</span>Stoga reče ljudima iz Sukota: »Dajte kruha ljudima koji idu za mnom, iznemogli su. Ja gonim Zebaha i Salmunu, kraljeve midjanske.«  <span class="brojRetka" id="6">6</span>Ali mu sukotski glavari odgovoriše: »Zar je Zebahova i Salmunina šaka već u tvojoj ruci da dademo kruha tvojoj vojsci?«  <span class="brojRetka" id="7">7</span>Gideon im reče: »Dobro! Kad mi Jahve preda u ruke Zebaha i Salmunu, iskidat ću vam meso trnjem i dračem pustinjskim.«</p><p class="pocetakParagrafa"> <span class="brojRetka" id="8">8</span>Odatle ode u Penuel i zatraži isto od Penuelaca, a oni mu odgovore kao što su mu odgovorili i Sukoćani.  <span class="brojRetka" id="9">9</span>On zaprijeti i Penuelcima: »Kad se vratim kao pobjednik, porušit ću ovu kulu.«</p><p class="noviRedak"> <h4>Zebahov i Salmunin poraz</h4><p class="pocetakParagrafa"> <span class="brojRetka" id="10">10</span>Zebah i Salmuna bijahu u Karkoru i vojska njihova s njima, oko petnaest tisuća ljudi, što ih god osta od vojske sinova Istoka; sto dvadeset tisuća ratnika bijaše palo.  <span class="brojRetka" id="11">11</span>Gideon pođe putem kojim prolaze oni što žive pod šatorima, istočno od Nobaha i Jogbohe, te potuče vojsku kad stajaše bezbrižna.  <span class="brojRetka" id="12">12</span>Zebah i Salmuna pobjegoše. On ih pogna i uhvati dva kralja midjanska, Zebaha i Salmunu. A vojsku im svu uništi.</p><p class="noviRedak"> <h4>Gideonova osveta</h4><p class="pocetakParagrafa"> <span class="brojRetka" id="13">13</span>Poslije bitke Gideon, sin Joašev, vrati se preko Hareške uzvisine.  <span class="brojRetka" id="14">14</span>I uhvati nekog momka iz Sukota te ga uze ispitivati; a on mu popisa imena sukotskih knezova i starješina, sedamdeset i sedam ljudi.  <span class="brojRetka" id="15">15</span>Potom Gideon ode Sukoćanima i reče: »Evo Zebaha i Salmune zbog kojih ste mi se rugali govoreći: ‘Je li Zebahova i Salmunina šaka već u tvojoj ruci pa da dademo kruha tvojim iznemoglim ljudima?’«  <span class="brojRetka" id="16">16</span>I uhvati starješine gradske, nabra pustinjskog trnja i drača da ih oćute leđa Sukoćana.  <span class="brojRetka" id="17">17</span>Poruši Penuelsku kulu i pobi građane.</p><p class="pocetakParagrafa"> <span class="brojRetka" id="18">18</span>Onda reče Zebahu i Salmuni: »Kakvi bijahu ljudi koje pobiste na Taboru?« »Bili su nalik na te«, odgovoriše. »Svaki bijaše kao kraljev sin.«  <span class="brojRetka" id="19">19</span>»To su bila moja braća, sinovi moje matere«, reče Gideon. »Tako mi Jahve, da ste ih ostavili na životu, ne bih vas ubio.«  <span class="brojRetka" id="20">20</span>Potom zapovjedi svom prvencu Jeteru: »Ustani, pogubi ih!« Ali dječak ne izvuče mača: bojao se, bijaše još mlad.  <span class="brojRetka" id="21">21</span>Tada rekoše Zebah i Salmuna: »Ustani ti i navali na nas, jer kakav je čovjek, onakva mu i snaga.« I ustavši, Gideon pogubi Zebaha i Salmunu i uze mjesečiće što su visjeli o vratu njihovih deva.</p><p class="noviRedak"> <h4>Gideon vlada Izraelom</h4><p class="pocetakParagrafa"> <span class="brojRetka" id="22">22</span>Izraelci rekoše Gideonu: »Vladaj nad nama, ti, sin tvoj i unuk tvoj, jer si nas ti izbavio iz ruku Midjanaca.«  <span class="brojRetka" id="23">23</span>Ali im Gideon odgovori: »Ne, neću ja vladati nad vama, a ni moj sin; Jahve će biti vaš vladar.«  <span class="brojRetka" id="24">24</span>Još im reče Gideon: »Jedno samo od vas tražim: da mi svaki dade prsten od svog plijena.« Pobijeđeni su nosili zlatne prstenove jer bijahu Jišmaelci.  <span class="brojRetka" id="25">25</span>»Vrlo rado«, odgovore oni. On nato razastrije svoj plašt, a svaki od njih baci od svog plijena po prsten.  <span class="brojRetka" id="26">26</span>Težina zlatnih prstenova što ih je zaiskao iznosila je tisuću i sedam stotina zlatnih šekela, osim mjesečića, naušnica i skrletnih haljina koje su nosili midjanski kraljevi i osim lančića što bijahu oko vrata njihovih deva.  <span class="brojRetka" id="27">27</span>Gideon načini od toga efod i postavi ga u svome gradu Ofri. I sav Izrael udari za njim u nevjeru i bijaše to zamka Gideonu i njegovu domu.</p><p class="pocetakParagrafa"> <span class="brojRetka" id="28">28</span>Tako su Midjanci bili poniženi pred Izraelcima. Više ne dizahu glave i zemlja bî mirna četrdeset godina, koliko još potraja vijek Gideonov.  <span class="brojRetka" id="29">29</span>Jerubaal, sin Joašev, otišao je i živio u svojoj kući.  <span class="brojRetka" id="30">30</span>Gideon je imao sedamdeset sinova koji su potekli od njega jer je imao mnogo žena.  <span class="brojRetka" id="31">31</span>Njegova inoča koja je živjela u Šekemu rodi mu sina komu nadjenu ime Abimelek.</p><p class="noviRedak"> <h4>Smrt Gideonova</h4><p class="pocetakParagrafa"> <span class="brojRetka" id="32">32</span>Gideon, sin Joašev, umrije u dubokoj starosti; sahraniše ga u grobu njegova oca Joaša u Abiezerovoj Ofri.</p><p class="pocetakParagrafa"> <span class="brojRetka" id="33">33</span>Po Gideonovoj smrti Izraelci okrenuše u preljub s baalima te postaviše sebi za boga Baal-Berita.  <span class="brojRetka" id="34">34</span>Izraelci se nisu više sjećali Jahve, svoga Boga, koji ih je izbavio iz ruku svih njihovih neprijatelja unaokolo.  <span class="brojRetka" id="35">35</span>I nisu iskazivali zahvalnost domu Jerubaala Gideona za dobro što ga je učinio Izraelu.</p></p></p></p></p></p>