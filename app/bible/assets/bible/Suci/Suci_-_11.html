<h4>Jiftah stavlja uvjete</h4><p class="pocetakParagrafa"> <span class="brojRetka" id="1">1</span>Gileađanin Jiftah bijaše hrabar ratnik. Rodila ga bludnica, a otac mu bijaše Gilead.  <span class="brojRetka" id="2">2</span>Ali je Gileadu i njegova žena rodila sinove, pa kada su sinovi te žene odrasli, otjeraše Jiftaha govoreći mu: »Nećeš dobiti baštine od našeg oca jer si sin strane žene.«  <span class="brojRetka" id="3">3</span>Jiftah zato pobježe od svoje braće i naseli se u zemlji Tobu. Ondje se oko njega okupila hrpa beskućnika koji su s njim pljačkali.</p><p class="pocetakParagrafa"> <span class="brojRetka" id="4">4</span>Poslije nekog vremena Amonci zavojštiše na Izraela.  <span class="brojRetka" id="5">5</span>Kada su Amonci napali Izraela, krenuše gileadske starješine da traže Jiftaha u zemlji Tobu.</p><p class="pocetakParagrafa"> <span class="brojRetka" id="6">6</span>»Hodi«, rekoše mu, »budi nam vojvoda da ratujemo protiv Amonaca.«  <span class="brojRetka" id="7">7</span>Ali Jiftah odgovori gileadskim starješinama: »Niste li me vi mrzili i otjerali iz kuće moga oca? Zašto sada dolazite k meni kada ste u nevolji?«  <span class="brojRetka" id="8">8</span>Gileadske starješine rekoše Jiftahu: »Zato smo sada došli tebi: pođi s nama, povedi rat protiv Amonaca i bit ćeš poglavar nama i svima u Gileadu.«  <span class="brojRetka" id="9">9</span>Jiftah upita gileadske starješine: »Ako me odvedete natrag da ratujem protiv Amonaca te ako ih Jahve meni preda, hoću li biti vaš poglavar?«  <span class="brojRetka" id="10">10</span>»Jahve neka bude svjedokom među nama«, odgovore Jiftahu gradske starješine. »Jao nama ako ne učinimo kako si rekao!«</p><p class="pocetakParagrafa"> <span class="brojRetka" id="11">11</span>I Jiftah ode sa starješinama Gileada. Narod ga postavi sebi za poglavara i vojvodu; a Jiftah je ponovio sve svoje uvjete pred Jahvom u Mispi.</p><p class="noviRedak"> <h4>Jiftah pregovara s Amoncima</h4><p class="pocetakParagrafa"> <span class="brojRetka" id="12">12</span>Jiftah posla onda poslanike kralju Amonaca s porukom: »Što ima između tebe i mene da si došao ratovati protiv moje zemlje?«  <span class="brojRetka" id="13">13</span>Kralj Amonaca odgovori Jiftahovim poslanicima: »U vrijeme kada je izlazio iz Egipta, Izrael je zaposjeo moju zemlju od Arnona do Jaboka i Jordana. Zato mi je sada dragovoljno vrati!«</p><p class="pocetakParagrafa"> <span class="brojRetka" id="14">14</span>Jiftah nanovo pošalje glasnike kralju Amonaca  <span class="brojRetka" id="15">15</span>i poruči mu:</p><p class="pocetakParagrafa">»Ovako govori Jiftah: Nije Izrael zaposjeo ni moapsku ni amonsku zemlju,  <span class="brojRetka" id="16">16</span>nego je, izišavši iz Egipta, Izrael prešao pustinjom do Crvenog mora i došao u Kadeš.  <span class="brojRetka" id="17">17</span>Tada je poslao Izrael poslanike edomskom kralju s molbom: ‘Htio bih proći kroz tvoju zemlju!’ Ali ga edomski kralj ne posluša. Poslao ih je i moapskom kralju, ali ni on ne htjede, te Izrael ostade u Kadešu.  <span class="brojRetka" id="18">18</span>Onda je preko pustinje zaobišao edomsku i moapsku zemlju i došao na istok od moapske zemlje. Narod se utaborio s one strane Arnona ne prelazeći granice Moaba, jer Arnon bijaše moapska međa.  <span class="brojRetka" id="19">19</span>Izrael posla zatim poslanike Sihonu, amorejskom kralju, koji je vladao u Hešbonu, i poruči mu: ‘Pusti nas da prođemo kroz tvoju zemlju do mjesta koje nam je određeno.’  <span class="brojRetka" id="20">20</span>Ali Sihon ne dopusti Izraelu da prođe preko njegova područja, nego skupi svu svoju vojsku koja bijaše utaborena u Jahasu i zametnu boj s Izraelom.  <span class="brojRetka" id="21">21</span>Jahve, Bog Izraelov, predade Sihona i svu njegovu vojsku u ruke Izraelu, koji ih porazi, te Izrael zaposjede svu zemlju Amorejaca koji nastavahu to područje.  <span class="brojRetka" id="22">22</span>Zaposjeo je tako svu zemlju Amorejaca od Arnona do Jaboka i od pustinje do Jordana.  <span class="brojRetka" id="23">23</span>I sada kad je Jahve, Bog Izraelov, protjerao Amorejce pred svojim narodom Izraelom, ti bi nas htio odagnati?  <span class="brojRetka" id="24">24</span>Zar ne posjeduješ sve što je tvoj bog Kemoš bio oteo starim posjednicima? Tako i sve ono što je Jahve, naš Bog, oteo starim posjednicima, mi sada posjedujemo!  <span class="brojRetka" id="25">25</span>Po čemu si ti bolji od moapskog kralja Balaka, sina Siporova? Je li se i on sporio s Izraelom? Je li on ratovao protiv njega?  <span class="brojRetka" id="26">26</span>Kada se Izrael nastanio u Hešbonu i u njegovim selima, u Aroeru i u njegovim selima, a tako i po svim gradovima na obali Jordana – evo, već tri stotine godina – zašto ih tada niste oteli?  <span class="brojRetka" id="27">27</span>Nisam ja tebi skrivio, nego ti meni činiš krivo ratujući protiv mene. Neka Jahve, Sudac, danas presudi između sinova Izraelovih i sinova Amonovih.«</p><p class="pocetakParagrafa"> <span class="brojRetka" id="28">28</span>Ali kralj Amonaca ne posluša riječi što mu ih je poručio Jiftah.</p><p class="noviRedak"> <h4>Jiftahov zavjet i pobjeda</h4><p class="pocetakParagrafa"> <span class="brojRetka" id="29">29</span>Duh Jahvin siđe na Jiftaha te on pođe kroz Gileadovo i Manašeovo pleme, prođe kroz gileadsku Mispu, a od gileadske Mispe dođe iza Amonaca.  <span class="brojRetka" id="30">30</span>I Jiftah se zavjetova Jahvi: »Ako mi predaš u ruke Amonce,  <span class="brojRetka" id="31">31</span>tko prvi iziđe na vrata moje kuće ususret meni kada se budem vraćao kao pobjednik iz boja s Amoncima, bit će Jahvin i njega ću prinijeti kao paljenicu.«</p><p class="pocetakParagrafa"> <span class="brojRetka" id="32">32</span>Jiftah krenu protiv Amonaca da ih napadne i Jahve ih izruči u njegove ruke.  <span class="brojRetka" id="33">33</span>I porazi ih Jiftah od Aroera do blizu Minita – u dvadeset gradova – i sve do Abel Keramima. Bijaše to njihov veliki poraz; i Amonci bijahu poniženi pred Izraelom.</p><p class="pocetakParagrafa"> <span class="brojRetka" id="34">34</span>Kada se Jiftah vratio kući u Mispu, gle, iziđe mu ususret kći plešući uza zvuke bubnjeva. Bijaše mu ona jedinica, osim nje nije imao ni sina ni kćeri.</p><p class="pocetakParagrafa"> <span class="brojRetka" id="35">35</span>Ugledavši je, razdrije svoje haljine i zakuka: »Jao, kćeri moja, u veliku me tugu bacaš! Zar mi baš ti moraš donijeti nesreću? Zavjetovah se Jahvi i ne mogu zavjeta poreći.«</p><p class="pocetakParagrafa"> <span class="brojRetka" id="36">36</span>Ona mu odgovori: »Oče moj, ako si učinio zavjet Jahvi, učini sa mnom kako si se zavjetovao, jer ti je Jahve dao da se osvetiš Amoncima, svojim neprijateljima.«  <span class="brojRetka" id="37">37</span>Onda zamoli svog oca: »Ispuni mi ovu molbu: pusti me da budem slobodna dva mjeseca; lutat ću po gorama sa svojim drugama i oplakivati svoje djevičanstvo.«</p><p class="pocetakParagrafa"> <span class="brojRetka" id="38">38</span>»Idi«, reče joj on i pusti je na dva mjeseca. Ona ode sa svojim drugama i oplakivaše na gorama svoje djevičanstvo.  <span class="brojRetka" id="39">39</span>Kada su prošla dva mjeseca, ona se vrati ocu i on izvrši na njoj zavjet što ga bijaše učinio. I nikada nije upoznala čovjeka. Otada je potekao običaj u Izraelu  <span class="brojRetka" id="40">40</span>da svake godine odlaze Izraelove kćeri i oplakuju kćer Jiftaha Gileađanina četiri dana na godinu.</p></p></p>