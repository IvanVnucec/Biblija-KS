<h3>2. ZLOČIN U GIBEI I RAT PROTIV BENJAMINA</h3><h4>Efrajimov levit i njegova inoča</h4><p class="pocetakParagrafa"> <span class="brojRetka" id="1">1</span>U ono vrijeme kad u Izraelu još ne bijaše kralja, živio neki čovjek, levit, kao došljak na kraju Efrajimove gore. Uzeo on za inoču ženu iz Judina Betlehema.  <span class="brojRetka" id="2">2</span>Rasrdivši se jednom, njegova ga inoča ostavi i vrati se u očevu kuću u Judin Betlehem i bila je ondje neko vrijeme, kakva četiri mjeseca.  <span class="brojRetka" id="3">3</span>Njen muž ode k njoj da je urazumi i dovede natrag; imao je sa sobom slugu i dva magarca. Dok je prilazio kući oca mlade žene, opazi ga tast i veselo mu iziđe ususret.  <span class="brojRetka" id="4">4</span>Tast, otac mlade žene, zadrži ga tri dana kod sebe te su jeli, pili i noćivali.  <span class="brojRetka" id="5">5</span>Četvrtoga dana uraniše; levit se spremao da ide, kad otac mlade žene reče zetu: »Okrijepi se zalogajem kruha, pa onda idite.«  <span class="brojRetka" id="6">6</span>I tako sjedoše te su obojica jela i pila, a onda otac mlade žene reče čovjeku: »Hajde, ostani još noćas i proveseli se!«  <span class="brojRetka" id="7">7</span>A kad čovjek ustade da pođe, tast uze navaljivati na njega te on još jednom ondje prenoći.  <span class="brojRetka" id="8">8</span>Petoga dana levit urani da krene, ali mu otac mlade žene reče: »Okrijepi se najprije!« Tako su proveli vrijeme jedući zajedno dok se nije nagnuo dan.  <span class="brojRetka" id="9">9</span>Muž ustade da ide, s inočom i slugom, kad mu tast, otac mlade žene, reče: »Evo se dan nagnuo k večeri. Prenoći još ovdje i proveseli se, pa sutra uranite na put i vratite se svom šatoru.«  <span class="brojRetka" id="10">10</span>Ali čovjek ne htjede prenoćiti, nego ustade i krenu. Tako je došao do pred Jebus, to jest Jeruzalem. S njim su bila dva osamarena magarca, inoča i sluga.</p><p class="noviRedak"> <h4>Zločin ljudi iz Gibee</h4><p class="pocetakParagrafa"> <span class="brojRetka" id="11">11</span>Kad su bili blizu Jeruzalema, dan se već jako nagnuo, pa sluga reče svome gospodaru: »Hajde da se svratimo u taj jebusejski grad da tu prenoćimo.«  <span class="brojRetka" id="12">12</span>Ali mu gospodar odgovori: »Nećemo se svraćati u grad tuđinaca koji nisu Izraelci, nego ćemo ići do Gibee.«  <span class="brojRetka" id="13">13</span>Još reče sluzi: »Hajde, požurimo se da stignemo u koje od tih mjesta gdje ćemo prenoćiti, u Gibeu ili Ramu.«  <span class="brojRetka" id="14">14</span>I prođoše, nastavljajući put. Kad su stigli pred Benjaminovu Gibeu, sunce je zapadalo.  <span class="brojRetka" id="15">15</span>Oni skrenuše onamo da prenoće u Gibei. Ušavši, levit sjede na gradskom trgu, ali ne bijaše nikoga da ih primi u kuću da prenoće.</p><p class="pocetakParagrafa"> <span class="brojRetka" id="16">16</span>I dođe neki starac koji se predvečer vraćao s posla u polju. Bijaše to čovjek iz Efrajimove gore; življaše u Gibei kao došljak, a svi žitelji toga mjesta bijahu Benjaminovci.  <span class="brojRetka" id="17">17</span>Podigavši oči, ugleda putnika na gradskom trgu: »Odakle dolaziš i kamo ćeš?« – upita ga starac.  <span class="brojRetka" id="18">18</span>A on mu odgovori: »Idemo od Judina Betlehema, na kraj Efrajimove gore. Ja sam odande. Išao sam u Judin Betlehem i vraćam se kući, ali nema nikoga da me primi k sebi u kuću.  <span class="brojRetka" id="19">19</span>Imam i slame i krme za svoje magarce, a i kruha i vina za sebe, za svoju ženu i za momka koji prati mene, tvoga slugu. Imamo svega dosta.«  <span class="brojRetka" id="20">20</span>»Mir s tobom i dobro mi došao«, odgovori starac. »Moja je briga što ti je potrebno, samo nemoj noćiti na trgu.«  <span class="brojRetka" id="21">21</span>I uvede ga u svoju kuću i baci krme magarcima. Putnici su oprali noge, a onda jeli i pili.</p><p class="pocetakParagrafa"> <span class="brojRetka" id="22">22</span>Dok su se oni krijepili, gle, neki građani, opaki ljudi, okružiše kuću i, lupajući svom snagom o vrata, rekoše starcu, gospodaru kuće: »Izvedi toga čovjeka što je ušao u tvoju kuću da ga se namilujemo.«  <span class="brojRetka" id="23">23</span>Tad iziđe domaćin iz kuće i reče im: »Ne, braćo moja, ne činite zla. Taj je čovjek ušao u moju kuću, zato ne činite bezakonja.  <span class="brojRetka" id="24">24</span>Evo, moja je kći djevica, prepustit ću vam je. Činite od nje što vam drago, ali ovom čovjeku ne činite bezakonja.«  <span class="brojRetka" id="25">25</span>Ljudi ga ne htjedoše poslušati. Tad onaj čovjek uze inoču te im je izvede. Oni su je silovali i zlostavljali svu noć do jutra, a kad je zora zabijeljela, pustiše je.</p><p class="pocetakParagrafa"> <span class="brojRetka" id="26">26</span>Pred zoru žena dođe i pade na ulaz kuće onog čovjeka gdje je bio njen gospodar i ležala je ondje dok se nije razdanilo.  <span class="brojRetka" id="27">27</span>Njen je gospodar ujutro ustao, otvorio kućna vrata te izišao da nastavi put, kad spazi ženu, svoju inoču, kako leži na kućnim vratima s rukama na pragu.  <span class="brojRetka" id="28">28</span>»Ustani, idemo!« – reče joj. Ali ne bijaše odgovora. Onda je uze, natovari na magarca i krenu na put da se vrati kući.  <span class="brojRetka" id="29">29</span>Kada je došao kući, trže nož i uze mrtvo tijelo inočino, rasiječe ga, ud po ud, na dvanaest dijelova te ih razasla u sve krajeve Izraela.  <span class="brojRetka" id="30">30</span>I tko god vidje reče: »Ovakvo što se nije dogodilo od dana kada su Izraelci izašli iz Egipta do današnjeg dana. Valja o tome promisliti, vijećati i govoriti.«</p></p>