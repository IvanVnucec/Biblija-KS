<h4>Danovci traže zemljište</h4><p class="pocetakParagrafa"> <span class="brojRetka" id="1">1</span>U ono vrijeme ne bijaše kralja u Izraelu. Tada je Danovo pleme tražilo zemljište gdje da se naseli, jer mu do toga dana nije dopalo zemljište među Izraelovim plemenima.  <span class="brojRetka" id="2">2</span>Zato poslaše Danovci petoricu ljudi iz svoga plemena, ljude osobito hrabre iz Sore i Eštaola, da izvide i upoznaju zemlju. I rekoše im: »Idite, istražite zemlju.« I oni dođoše u Efrajimovu goru, do Mikine kuće, i ondje zanoćiše.  <span class="brojRetka" id="3">3</span>Kako bijahu blizu Mikine kuće, poznaše glas mladog levita; svratiše se onamo te ga upitaše: »Tko te doveo ovamo? Što tu radiš? I što ćeš tu?«</p><p class="pocetakParagrafa"> <span class="brojRetka" id="4">4</span>A on im odgovori: »Mika je učinio sa mnom tako i tako. On me najmio, a ja mu služim kao svećenik.«  <span class="brojRetka" id="5">5</span>»Upitaj Boga«, kazaše mu, »da znamo hoće li nam uspjeti put koji smo poduzeli.«  <span class="brojRetka" id="6">6</span>»Idite u miru«, odgovori im svećenik, »put na koji ste pošli po volji je Jahvi.«  <span class="brojRetka" id="7">7</span>Tada odoše ona petorica i stigoše u Lajiš. I vidješe da narod koji prebiva u njemu živi bez straha – po običaju Sidonaca – bezbrižno i mirno; imaju svega što rodi zemlja, daleko su od Sidonaca i nemaju nikakvih odnosa s Aramejcima.</p><p class="pocetakParagrafa"> <span class="brojRetka" id="8">8</span>Kad se vratiše svojoj braći u Sori i Eštaolu, braća ih upitaše: »Što ste doznali?«  <span class="brojRetka" id="9">9</span>Oni odgovoriše: »Na noge! Navalimo na njih! Zemlja koju smo vidjeli vrlo je dobra. O vi, lijenčine! Ne oklijevajte navaliti da osvojite tu zemlju.  <span class="brojRetka" id="10">10</span>Kada dođete, naći ćete ondje bezbrižan narod. Zemlja je prostrana. Bog je predao u vaše ruke mjesto koje ne oskudijeva ni u čemu što rodi zemlja!«</p><p class="noviRedak"> <h4>Seoba Danovaca</h4><p class="pocetakParagrafa"> <span class="brojRetka" id="11">11</span>Tako je odande krenulo šest stotina naoružanih ljudi iz Danova plemena iz Sore i Eštaola.  <span class="brojRetka" id="12">12</span>Krenuli su i utaborili se u Kirjat Jearimu u Judi. Zato se to mjesto naziva do današnjeg dana Danovim taborom, a nalazi se na zapadu od Kirjat Jearima.  <span class="brojRetka" id="13">13</span>Odatle se zaputiše u Efrajimovu goru i dođoše do Mikine kuće.  <span class="brojRetka" id="14">14</span>A ona petorica što bijahu išla izviđati zemlju rekoše svojoj braći: »Znate li da u ovim kućama imaju efod, terafe i ljeveni idol? Sada pazite što ćete raditi.«  <span class="brojRetka" id="15">15</span>Skrenuvši, oni uđoše u kuću mladog levita, u Mikinu kuću, i pozdraviše ga.  <span class="brojRetka" id="16">16</span>I dok je šest stotina naoružanih ljudi od Danovih sinova stajalo pred vratima,  <span class="brojRetka" id="17">17</span>ona petorica što su išla izviđati zemlju uđoše, uzeše efod, terafe i ljeveni idol, a svećenik stajaše na pragu pokraj šest stotina naoružanih ljudi.</p><p class="pocetakParagrafa"> <span class="brojRetka" id="18">18</span>Kad su ušli u Mikinu kuću i uzeli efod, terafe, rezani i ljeveni idol, svećenik im reče: »Što to radite?«  <span class="brojRetka" id="19">19</span>»Šuti«, odgovoriše mu. »Stavi ruku na usta i hajde s nama. Bit ćeš nam otac i svećenik. Zar ti je bolje biti svećenikom u kući jednog čovjeka nego da budeš svećenikom jednog plemena i roda u Izraelu?«</p><p class="pocetakParagrafa"> <span class="brojRetka" id="20">20</span>Svećenik se obradova; uze on efod, terafe i rezani i ljeveni idol te ode s ljudima.</p><p class="pocetakParagrafa"> <span class="brojRetka" id="21">21</span>Vrativši se na put kojim su krenuli, odoše pustivši naprijed žene i djecu, stoku i dragocjenosti.  <span class="brojRetka" id="22">22</span>Bijahu već daleko od Mikine kuće, kad gle – ljudi što življahu u susjednim kućama, blizu Mikine, uzbunili se i krenuli u potjeru za Danovcima.  <span class="brojRetka" id="23">23</span>Kada počeše vikati za Danovim sinovima, oni se obazreše i rekoše Miki: »Što ti je? Što ste se skupili?«  <span class="brojRetka" id="24">24</span>On odgovori: »Uzeli ste moga boga koga sam sebi načinio i svećenika te odlazite. A što ostaje meni? I još mi kažete: ‘Što ti je?’«  <span class="brojRetka" id="25">25</span>Danovci mu odgovore: »Da te više nismo čuli! Jer bi gnjevni ljudi mogli udariti na vas te bi upropastio sebe i svoju kuću!«  <span class="brojRetka" id="26">26</span>Danovci odoše dalje, a Mika, videći da su jači od njega, okrenu se i vrati kući.</p><p class="noviRedak"> <h4>Osvajanje Lajiša – utemeljenje Dana i njegova svetišta</h4><p class="pocetakParagrafa"> <span class="brojRetka" id="27">27</span>I tako, uzevši boga što ga je načinio Mika i svećenika koga je najmio da mu služi, Danovci navališe na Lajiš, na mirne i spokojne ljude, te ih posjekoše oštrim mačem i spališe grad.  <span class="brojRetka" id="28">28</span>Nikoga ne bijaše da pomogne Lajišanima, jer bijahu daleko od Sidona i ne imahu nikakvih odnosa s Aramejcima, a osim toga grad bijaše u dolini koja se pruža prema Bet-Rehobu. Potom su opet sagradili grad i nastanili se u njemu.  <span class="brojRetka" id="29">29</span>I nazvaše ga Dan, po imenu svoga pretka Dana, koji se rodio Izraelu. A prije se grad zvao Lajiš.</p><p class="pocetakParagrafa"> <span class="brojRetka" id="30">30</span>I Danovci namjestiše sebi rezani i ljeveni idol. A Jonatan, sin Geršona, sina Mojsijeva, a zatim njegovi sinovi, bijahu svećenici Danova plemena do dana kada je narod bio odveden u izgnanstvo.  <span class="brojRetka" id="31">31</span>I stajaše im onaj rezani i ljeveni idol što ga je Mika načinio, i ostade ondje za sve vrijeme dokle dom Božji bijaše u Šilu.</p></p></p>