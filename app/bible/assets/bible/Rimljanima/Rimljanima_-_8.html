<h3>2. ŽIVOT PO DUHU</h3><p class="pocetakParagrafa"> <span class="brojRetka" id="1">1</span>Nikakve dakle sada osude onima koji su u Kristu Isusu!  <span class="brojRetka" id="2">2</span>Ta zakon Duha života u Kristu Isusu oslobodi me zakona grijeha i smrti.  <span class="brojRetka" id="3">3</span>Uistinu, što je bilo nemoguće Zakonu, jer je zbog tijela onemoćao, Bog je učinio: poslavši Sina svoga u obličju grešnoga tijela i s obzirom na grijeh, osudi grijeh u tijelu  <span class="brojRetka" id="4">4</span>da se pravednost Zakona ispuni u nama koji ne živimo po tijelu, nego po Duhu.</p><p class="pocetakParagrafa"> <span class="brojRetka" id="5">5</span>Da, oni koji žive po tijelu, teže za onim što je tjelesno; a koji po Duhu, za onim što je Duhovo:  <span class="brojRetka" id="6">6</span>težnja je tijela smrt, a težnja Duha život i mir.  <span class="brojRetka" id="7">7</span>Jer težnja je tijela protivna Bogu: zakonu se Božjemu ne podvrgava, a i ne može.  <span class="brojRetka" id="8">8</span>Oni pak koji su u tijelu, ne mogu se Bogu svidjeti.  <span class="brojRetka" id="9">9</span>A vi niste u tijelu, nego u Duhu, ako Duh Božji prebiva u vama. A nema li tko Duha Kristova, taj nije njegov.  <span class="brojRetka" id="10">10</span>I ako je Krist u vama, tijelo je doduše mrtvo zbog grijeha, ali Duh je život zbog pravednosti.  <span class="brojRetka" id="11">11</span>Ako li Duh Onoga koji uskrisi Isusa od mrtvih prebiva u vama, Onaj koji uskrisi Krista od mrtvih, oživit će i smrtna tijela vaša po Duhu svome koji prebiva u vama.</p><p class="pocetakParagrafa"> <span class="brojRetka" id="12">12</span>Dakle, braćo, dužnici smo, ali ne tijelu da po tijelu živimo!  <span class="brojRetka" id="13">13</span>Jer ako po tijelu živite, umrijeti vam je, ako li pak Duhom usmrćujete tjelesna djela, živjet ćete.</p><p class="noviRedak"> <h4>Djeca Božja po Duhu</h4><p class="pocetakParagrafa"> <span class="brojRetka" id="14">14</span>Svi koje vodi Duh Božji sinovi su Božji.  <span class="brojRetka" id="15">15</span>Ta ne primiste duh robovanja da se opet bojite, nego primiste Duha posinstva u kojem kličemo: »Abba! Oče!«  <span class="brojRetka" id="16">16</span>Sam Duh susvjedok je s našim duhom da smo djeca Božja;  <span class="brojRetka" id="17">17</span>ako pak djeca, onda i baštinici, baštinici Božji, a subaštinici Kristovi, kada doista s njime zajedno trpimo, da se zajedno s njime i proslavimo.</p><p class="noviRedak"> <h4>Određeni za slavu</h4><p class="pocetakParagrafa"> <span class="brojRetka" id="18">18</span>Smatram, uistinu: sve patnje sadašnjega vremena nisu ništa prema budućoj slavi koja se ima očitovati u nama.  <span class="brojRetka" id="19">19</span>Doista, stvorenje sa svom žudnjom iščekuje ovo objavljenje sinova Božjih:  <span class="brojRetka" id="20">20</span>stvorenje je uistinu podvrgnuto ispraznosti – ne po svojoj volji, nego zbog onoga koji ga podvrgnu – ali u nadi.  <span class="brojRetka" id="21">21</span>Jer i stvorenje će se osloboditi robovanja pokvarljivosti da sudjeluje u slobodi i slavi djece Božje.  <span class="brojRetka" id="22">22</span>Jer znamo: sve stvorenje zajedno uzdiše i muči se u porođajnim bolima sve do sada.  <span class="brojRetka" id="23">23</span>Ali ne samo ono! I mi koji imamo prvine Duha, i mi u sebi uzdišemo iščekujući posinstvo, otkupljenje svoga tijela.  <span class="brojRetka" id="24">24</span>Ta u nadi smo spašeni! Nada pak koja se vidi nije nada. Jer što tko gleda, kako da se tomu i nada?  <span class="brojRetka" id="25">25</span>Nadamo li se pak onomu čega ne gledamo, postojano to iščekujemo.</p><p class="pocetakParagrafa"> <span class="brojRetka" id="26">26</span>Tako i Duh potpomaže našu nemoć. Doista ne znamo što da molimo kako valja, ali se sâm Duh za nas zauzima neizrecivim uzdasima.  <span class="brojRetka" id="27">27</span>A Onaj koji proniče srca zna koja je želja Duha – da se on po Božju zauzima za svete.</p><p class="noviRedak"> <h4>Naum spasenja</h4><p class="pocetakParagrafa"> <span class="brojRetka" id="28">28</span>Znamo pak da Bog u svemu na dobro surađuje s onima koji ga ljube, s onima koji su odlukom njegovom pozvani.  <span class="brojRetka" id="29">29</span>Jer koje predvidje, te i predodredi da budu suobličeni slici Sina njegova te da on bude prvorođenac među mnogom braćom.  <span class="brojRetka" id="30">30</span>Koje pak predodredi, te i pozva; koje pozva, te i opravda; koje opravda, te i proslavi.</p><p class="pocetakParagrafa"> <span class="brojRetka" id="31">31</span>Što ćemo dakle na to reći? Ako je Bog za nas, tko će protiv nas?  <span class="brojRetka" id="32">32</span>Ta on ni svojega Sina nije poštedio, nego ga je za sve nas predao! Kako nam onda s njime neće sve darovati?</p><p class="noviRedak"> <h4>Pjesan ljubavi Božjoj</h4><p class="pocetakParagrafa"> <span class="brojRetka" id="33">33</span>Tko će optužiti izabranike Božje? Bog opravdava!  <span class="brojRetka" id="34">34</span>Tko će osuditi? Krist Isus umrije, štoviše i uskrsnu, on je i zdesna Bogu – on se baš zauzima za nas!  <span class="brojRetka" id="35">35</span>Tko će nas rastaviti od ljubavi Kristove? Nevolja? Tjeskoba? Progonstvo? Glad? Golotinja? Pogibao? Mač?  <span class="brojRetka" id="36">36</span>Kao što je pisano:</p><p class="noviRedak"> </p><p class="stih1">Poradi tebe ubijaju nas dan za danom</p><p class="stih2">i mi smo im ko ovce za klanje.</p><p class="noviRedak"> </p><p class="pocetakParagrafa"> <span class="brojRetka" id="37">37</span>U svemu tome nadmoćno pobjeđujemo po onome koji nas uzljubi.</p><p class="pocetakParagrafa"> <span class="brojRetka" id="38">38</span>Uvjeren sam doista: ni smrt ni život, ni anđeli ni vlasti, ni sadašnjost ni budućnost, ni sile,  <span class="brojRetka" id="39">39</span>ni dubina ni visina, ni ikoji drugi stvor neće nas moći rastaviti od ljubavi Božje u Kristu Isusu Gospodinu našem.</p></p></p></p></p>