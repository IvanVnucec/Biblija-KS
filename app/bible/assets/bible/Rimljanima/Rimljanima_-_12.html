<h2>II. PRIMJENA: NOVI ŽIVOT U KRISTU</h2><h4>Duhovno bogoslužje</h4><p class="pocetakParagrafa"> <span class="brojRetka" id="1">1</span>Zaklinjem vas, braćo, milosrđem Božjim: prikažite svoja tijela za žrtvu živu, svetu, Bogu milu – kao svoje duhovno bogoslužje.  <span class="brojRetka" id="2">2</span>Ne suobličujte se ovomu svijetu, nego se preobrazujte obnavljanjem svoje pameti da mognete razabirati što je volja Božja, što li je dobro, Bogu milo, savršeno.</p><p class="noviRedak"> <h4>Ponizna ljubav u zajednici</h4><p class="pocetakParagrafa"> <span class="brojRetka" id="3">3</span>Da, po milosti koja mi je dana svakomu između vas velim: ne precjenjujte se više no što se treba cijeniti, nego cijenite se razumno, kako je već komu Bog odmjerio mjeru vjere.  <span class="brojRetka" id="4">4</span>Jer kao što u jednom tijelu imamo mnogo udova, a nemaju svi isto djelovanje,  <span class="brojRetka" id="5">5</span>tako smo i mi, mnogi, jedno tijelo u Kristu, a pojedinci udovi jedan drugomu.  <span class="brojRetka" id="6">6</span>Dare pak imamo različite po milosti koja nam je dana: je li to prorokovanje – neka je primjereno vjeri;  <span class="brojRetka" id="7">7</span>je li služenje – neka je u služenju; je li poučavanje – u poučavanju;  <span class="brojRetka" id="8">8</span>je li hrabrenje – u hrabrenju; tko dijeli, neka je darežljiv; tko je predstojnik – revan; tko iskazuje milosrđe – radostan!</p><p class="pocetakParagrafa"> <span class="brojRetka" id="9">9</span>Ljubav nehinjena! Zazirite oda zla, prianjajte uz dobro!  <span class="brojRetka" id="10">10</span>Srdačno se ljubite pravim bratoljubljem! Pretječite jedni druge poštovanjem!  <span class="brojRetka" id="11">11</span>U revnosti budite hitri, u duhu gorljivi, Gospodinu služite!  <span class="brojRetka" id="12">12</span>U nadi budite radosni, u nevolji strpljivi, u molitvi postojani!  <span class="brojRetka" id="13">13</span>Pritječite u pomoć svetima u nuždi, gajite gostoljubivost!</p><p class="pocetakParagrafa"> <span class="brojRetka" id="14">14</span>Blagoslivljajte svoje progonitelje, blagoslivljajte, a ne proklinjite!  <span class="brojRetka" id="15">15</span>Radujte se s radosnima, plačite sa zaplakanima!  <span class="brojRetka" id="16">16</span>Budite istomišljenici među sobom! Neka vas ne zanosi što je visoko, nego privlači što je ponizno. Ne umišljajte si da ste mudri!  <span class="brojRetka" id="17">17</span>Nikome zlo za zlo ne vraćajte; zauzimajte se za dobro pred svim ljudima! <span class="brojRetka" id="18">18</span>Ako je moguće, koliko je do vas, u miru budite sa svim ljudima!</p><p class="pocetakParagrafa"> <span class="brojRetka" id="19">19</span>Ne osvećujte se, ljubljeni, nego dajte mjesta Božjem gnjevu. Ta pisano je: Moja je odmazda, ja ću je vratiti, veli Gospodin.  <span class="brojRetka" id="20">20</span>Naprotiv:</p><p class="noviRedak"> </p><p class="stih1">Ako je gladan neprijatelj tvoj, nahrani ga,</p><p class="stih2">i ako je žedan, napoj ga!</p><p class="stih1">Činiš li tako,</p><p class="stih2">ugljevlje mu ražareno zgrćeš na glavu.</p><p class="pocetakParagrafa"> <span class="brojRetka" id="21">21</span>Ne daj se pobijediti zlom, nego dobrim svladavaj zlo.</p></p>