<h4>Eshatološka besjeda –Dovršenje Božjega djela</h4><h4>Uvod</h4><p class="pocetakParagrafa"> <span class="brojRetka" id="1">1</span>Kad je izlazio iz Hrama, rekne mu jedan od njegovih učenika: »Učitelju, gledaj! Kakva li kamenja, kakvih li zdanja!«  <span class="brojRetka" id="2">2</span>Isus mu odvrati: »Vidiš li ta veličanstvena zdanja? Ne, neće se ostaviti ni kamen na kamenu nerazvaljen.«</p><p class="pocetakParagrafa"> <span class="brojRetka" id="3">3</span>Dok je zatim na Maslinskoj gori sjedio sučelice Hramu, upitaju ga nasamo Petar, Jakov, Ivan i Andrija:  <span class="brojRetka" id="4">4</span>»Reci nam kada će to biti i na koji se znak sve to ima svršiti?«</p><p class="noviRedak"> <h4>Početak nevolja</h4><p class="pocetakParagrafa"> <span class="brojRetka" id="5">5</span>Tada im Isus poče govoriti: »Pazite da vas tko ne zavede.  <span class="brojRetka" id="6">6</span>Mnogi će doći u moje ime i govoriti: Ja sam! I mnoge će zavesti.  <span class="brojRetka" id="7">7</span>Kada pak čujete za ratove i za glasove o ratovima, ne uznemirujte se. Treba da se to dogodi, ali to još nije svršetak.«</p><p class="pocetakParagrafa"> <span class="brojRetka" id="8">8</span>»Narod će ustati protiv naroda, kraljevstvo protiv kraljevstva. Bit će potresa po raznim mjestima, bit će gladi. To je početak trudova.«</p><p class="pocetakParagrafa"> <span class="brojRetka" id="9">9</span>»Vi pak pazite sami na sebe. Predavat će vas vijećima i tući vas u sinagogama, pred upraviteljima i kraljevima stajat ćete zbog mene, njima za svjedočanstvo.  <span class="brojRetka" id="10">10</span>A treba da se najprije svim narodima propovijeda evanđelje.«</p><p class="pocetakParagrafa"> <span class="brojRetka" id="11">11</span>»Kad vas budu vodili na izručenje, ne brinite se unaprijed što ćete govoriti, nego govorite što vam bude dano u onaj čas. Ta niste vi koji govorite, nego Duh Sveti.  <span class="brojRetka" id="12">12</span>Predavat će na smrt brat brata i otac sina. Djeca će ustajati na roditelje i ubijati ih.  <span class="brojRetka" id="13">13</span>Svi će vas zamrziti zbog imena moga. Ali tko ustraje do svršetka, bit će spašen.«</p><p class="noviRedak"> <h4>Propast Jeruzalema</h4><p class="pocetakParagrafa"> <span class="brojRetka" id="14">14</span>»I kad vidite da grozota pustoši stoluje gdje joj nije mjesto – tko čita, neka razumije – koji se tada zateknu u Judeji, neka bježe u gore!  <span class="brojRetka" id="15">15</span>Tko bude na krovu, neka ne silazi i ne ulazi u kuću da iz nje što uzme.  <span class="brojRetka" id="16">16</span>I tko bude u polju, neka se ne okreće natrag da uzme ogrtač!«</p><p class="pocetakParagrafa"> <span class="brojRetka" id="17">17</span>»Jao trudnicama i dojiljama u one dane!  <span class="brojRetka" id="18">18</span>A molite da to ne bude zimi  <span class="brojRetka" id="19">19</span>jer će onih dana biti tjeskoba kakve ne bî od početka stvorenja, koje stvori Bog, sve do sada, a neće je ni biti.  <span class="brojRetka" id="20">20</span>I kad Gospodin ne bi skratio dane one, nitko se ne bi spasio. No poradi izabranih, koje on sebi izabra, skratio je on te dane.«</p><p class="pocetakParagrafa"> <span class="brojRetka" id="21">21</span>»Ako vam tada tko rekne: ‘Evo Krista ovdje! Eno ondje!’ – ne vjerujte.  <span class="brojRetka" id="22">22</span>Ustat će doista lažni kristi i lažni proroci i tvorit će znamenja i čudesa da, bude li moguće, zavedu izabrane.  <span class="brojRetka" id="23">23</span>Vi dakle budite na oprezu! Evo, prorekao sam vam sve!«</p><p class="noviRedak"> <h4>Dolazak Sina Čovječjega</h4><p class="pocetakParagrafa"> <span class="brojRetka" id="24">24</span>Nego, u one dane, nakon one nevolje,</p><p class="stih1">sunce će pomrčati</p><p class="stih2">i mjesec neće više svijetljeti</p><p class="stih1"> <span class="brojRetka" id="25">25</span>a zvijezde će s neba padati</p><p class="stih2">i sile će se nebeske poljuljati.</p><p class="noviRedak"> </p><p class="pocetakParagrafa"> <span class="brojRetka" id="26">26</span>Tada će ugledati Sina Čovječjega gdje dolazi na oblacima s velikom moći i slavom.  <span class="brojRetka" id="27">27</span>I razaslat će anđele i sabrati svoje izabranike s četiri vjetra, s kraja zemlje do na kraj neba.«</p><p class="noviRedak"> <h4>Vrijeme dolaska neizvjesno</h4><p class="pocetakParagrafa"> <span class="brojRetka" id="28">28</span>»A od smokve se naučite prispodobi! Kad joj grana već omekša i lišće potjera, znate: ljeto je blizu.  <span class="brojRetka" id="29">29</span>Tako i vi kad vidite da se to zbiva, znajte: blizu je, na vratima!  <span class="brojRetka" id="30">30</span>Zaista, kažem vam, ne, neće uminuti naraštaj ovaj dok se sve to ne zbude.  <span class="brojRetka" id="31">31</span>Nebo će i zemlja uminuti, ali riječi moje ne, neće uminuti.«</p><p class="pocetakParagrafa"> <span class="brojRetka" id="32">32</span>»A o onom danu i času nitko ne zna, pa ni anđeli na nebu, ni Sin, nego samo Otac.«</p><p class="noviRedak"> <h4>»Bdijte!«</h4><p class="pocetakParagrafa"> <span class="brojRetka" id="33">33</span>»Pazite! Bdijte jer ne znate kada je čas.</p><p class="pocetakParagrafa"> <span class="brojRetka" id="34">34</span>Kao kad ono čovjek neki polazeći na put ostavi svoju kuću, upravu povjeri slugama, svakomu svoj posao, a vrataru zapovjedi da bdije.  <span class="brojRetka" id="35">35</span>Bdijte, dakle, jer ne znate kad će se domaćin vratiti – da li uvečer ili o ponoći, da li za prvih pijetlova ili ujutro –  <span class="brojRetka" id="36">36</span>da vas ne bi našao pozaspale ako iznenada dođe.«</p><p class="pocetakParagrafa"> <span class="brojRetka" id="37">37</span>»Što vama kažem, svima kažem: Bdijte!«</p></p></p></p></p></p>