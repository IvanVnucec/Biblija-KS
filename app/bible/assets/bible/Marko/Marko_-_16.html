<h4>Uskrsnuće Isusovo</h4><p class="pocetakParagrafa"> <span class="brojRetka" id="1">1</span>Kad prođe subota, Marija Magdalena i Marija Jakovljeva i Saloma kupiše miomirisâ da odu pomazati Isusa.  <span class="brojRetka" id="2">2</span>I prvoga dana u tjednu, veoma rano, o izlasku sunčevu, dođu na grob.</p><p class="pocetakParagrafa"> <span class="brojRetka" id="3">3</span>I razgovarahu među sobom: »Tko će nam otkotrljati kamen s vrata grobnih?«  <span class="brojRetka" id="4">4</span>Pogledaju, a ono kamen otkotrljan. Bijaše doista veoma velik.  <span class="brojRetka" id="5">5</span>I ušavši u grob, ugledaju mladića zaogrnuta bijelom haljinom gdje sjedi zdesna. I preplaše se.  <span class="brojRetka" id="6">6</span>A on će im: »Ne plašite se! Isusa tražite, Nazarećanina, Raspetoga? Uskrsnu! Nije ovdje! Evo mjesta kamo ga položiše.  <span class="brojRetka" id="7">7</span>Nego idite, recite njegovim učenicima i Petru: Ide pred vama u Galileju! Ondje ćete ga vidjeti kako vam reče!«</p><p class="pocetakParagrafa"> <span class="brojRetka" id="8">8</span>One iziđu i stanu bježati od groba: spopade ih strah i trepet. I nikomu ništa ne rekoše jer se bojahu.</p><p class="noviRedak"> <h4>Ukazanje Mariji Magdaleni</h4><p class="pocetakParagrafa"> <span class="brojRetka" id="9">9</span>Uskrsnuvši dakle rano prvog dana u tjednu, ukaza se najprije Mariji Magdaleni iz koje bijaše istjerao sedam zloduha.  <span class="brojRetka" id="10">10</span>Ona ode i dojavi njegovima, tužnima i zaplakanima.  <span class="brojRetka" id="11">11</span>Kad su oni čuli da je živ i da ga je ona vidjela, ne povjerovaše.</p><p class="noviRedak"> <h4>Ukazanje dvojici učenika</h4><p class="pocetakParagrafa"> <span class="brojRetka" id="12">12</span>Nakon toga ukazao se u drugome obličju dvojici od njih na putu dok su išli u selo.  <span class="brojRetka" id="13">13</span>I oni odu i dojave drugima. Ni njima ne povjerovaše.</p><p class="noviRedak"> <h4>Sveopće poslanje</h4><p class="pocetakParagrafa"> <span class="brojRetka" id="14">14</span>Napokon se ukaza jedanaestorici dok bijahu za stolom. Prekori njihovu nevjeru i okorjelost srca što ne povjerovaše onima koji ga vidješe uskrsla od mrtvih.</p><p class="pocetakParagrafa"> <span class="brojRetka" id="15">15</span>I reče im: »Pođite po svem svijetu, propovijedajte evanđelje svemu stvorenju.  <span class="brojRetka" id="16">16</span>Tko uzvjeruje i pokrsti se, spasit će se, a tko ne uzvjeruje, osudit će se.  <span class="brojRetka" id="17">17</span>A ovi će znakovi pratiti one koji uzvjeruju: u ime će moje izganjati zloduhe, novim će jezicima zboriti,  <span class="brojRetka" id="18">18</span>zmije uzimati; i popiju li što smrtonosno, ne, neće im nauditi; na nemoćnike će ruke polagati, i bit će im dobro.«</p><p class="noviRedak"> <h4>Uzašašće Isusovo</h4><p class="pocetakParagrafa"> <span class="brojRetka" id="19">19</span>I Gospodin Isus, pošto im to reče, bude uzet na nebo i sjede zdesna Bogu.</p><p class="pocetakParagrafa"> <span class="brojRetka" id="20">20</span>Oni pak odoše i propovijedahu posvuda, a Gospodin surađivaše i utvrđivaše Riječ popratnim znakovima.</p></p></p></p></p>