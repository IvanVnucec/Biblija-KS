<h4>Opsjednuti Gerazenac</h4><p class="pocetakParagrafa"> <span class="brojRetka" id="1">1</span>Stigoše na onu stranu mora, u kraj gerazenski.  <span class="brojRetka" id="2">2</span>Čim iziđe iz lađe, odmah mu iz grobnica pohiti u susret neki čovjek s nečistim duhom.  <span class="brojRetka" id="3">3</span>Obitavalište je imao u grobnicama. I nitko ga više nije mogao svezati ni lancima  <span class="brojRetka" id="4">4</span>jer je već često bio i okovima i lancima svezan, ali je raskinuo okove i iskidao lance i nitko ga nije mogao ukrotiti.  <span class="brojRetka" id="5">5</span>Po cijele bi noći i dane u grobnicama i po brdima vikao i bio se kamenjem.</p><p class="pocetakParagrafa"> <span class="brojRetka" id="6">6</span>Kad izdaleka opazi Isusa, dotrči i pokloni mu se,  <span class="brojRetka" id="7">7</span>a onda u sav glas povika: »Što ti imaš sa mnom, Isuse, Sine Boga Svevišnjega? Zaklinjem te Bogom, ne muči me!«  <span class="brojRetka" id="8">8</span>Jer Isus mu bijaše rekao: »Iziđi, duše nečisti, iz ovoga čovjeka!«  <span class="brojRetka" id="9">9</span>Isus ga nato upita: »Kako ti je ime?« Kaže mu: »Legija mi je ime! Ima nas mnogo!«  <span class="brojRetka" id="10">10</span>I uporno zaklinjaše Isusa da ih ne istjera iz onoga kraja.</p><p class="pocetakParagrafa"> <span class="brojRetka" id="11">11</span>A ondje je pod brdom paslo veliko krdo svinja.  <span class="brojRetka" id="12">12</span>Zaklinjahu ga dakle: »Pošalji nas u ove svinje da u njih uđemo!«  <span class="brojRetka" id="13">13</span>I on im dopusti. Tada iziđoše nečisti duhovi i uđoše u svinje. I krdo od oko dvije tisuće jurnu niz obronak u more i podavi se u moru.</p><p class="pocetakParagrafa"> <span class="brojRetka" id="14">14</span>Svinjari pobjegoše i razglasiše gradom i selima. A ljudi pođoše vidjeti što se dogodilo.  <span class="brojRetka" id="15">15</span>Dođu Isusu. Ugledaju opsjednutoga: sjedio je obučen i zdrave pameti – on koji ih je imao legiju. I prestraše se.  <span class="brojRetka" id="16">16</span>A očevici im razlagahu kako je to bilo s opsjednutim i ono o svinjama.  <span class="brojRetka" id="17">17</span>Tada ga stanu moliti da ode iz njihova kraja.</p><p class="pocetakParagrafa"> <span class="brojRetka" id="18">18</span>Kad je ulazio u lađu, onaj što bijaše opsjednut molio ga da bude uza nj.  <span class="brojRetka" id="19">19</span>No on mu ne dopusti, nego mu reče: »Pođi kući k svojima pa im javi što ti je učinio Gospodin, kako ti se smilovao.«  <span class="brojRetka" id="20">20</span>On ode i poče razglašavati po Dekapolu što mu učini Isus. I svi su se divili.</p><p class="noviRedak"> <h4>Kći Jairova. Ozdravljenje bolesne žene</h4><p class="pocetakParagrafa"> <span class="brojRetka" id="21">21</span>Kad se Isus lađom ponovno prebacio prijeko, zgrnu se k njemu silan svijet.  <span class="brojRetka" id="22">22</span>Stajao je uz more. I dođe, gle, jedan od nadstojnika sinagoge, imenom Jair. Ugledavši ga, padne mu pred noge  <span class="brojRetka" id="23">23</span>pa ga usrdno moljaše: »Kćerkica mi je na umoru! Dođi, stavi ruke na nju da ozdravi i ostane u životu!«  <span class="brojRetka" id="24">24</span>I pođe s njima. A za njim je išao silan svijet i pritiskao ga.</p><p class="pocetakParagrafa"> <span class="brojRetka" id="25">25</span>A neka je žena dvanaest godina bolovala od krvarenja,  <span class="brojRetka" id="26">26</span>mnogo pretrpjela od pustih liječnika, razdala sve svoje i ništa nije koristilo; štoviše, bivalo joj je sve gore.  <span class="brojRetka" id="27">27</span>Čuvši za Isusa, priđe mu među mnoštvom odostraga i dotaknu se njegove haljine.  <span class="brojRetka" id="28">28</span>Mislila je: »Dotaknem li se samo njegovih haljina, bit ću spašena.«  <span class="brojRetka" id="29">29</span>I odmah prestane njezino krvarenje te osjeti u tijelu da je ozdravila od zla.</p><p class="pocetakParagrafa"> <span class="brojRetka" id="30">30</span>Isus odmah u sebi osjeti da je iz njega izišla sila pa se okrenu usred mnoštva i reče: »Tko se to dotaknu mojih haljina?«  <span class="brojRetka" id="31">31</span>A učenici mu rekoše: »Ta vidiš kako te mnoštvo odasvud pritišće i još pitaš: ‘Tko me se to dotaknu?’«  <span class="brojRetka" id="32">32</span>A on zaokruži pogledom da vidi onu koja to učini.</p><p class="pocetakParagrafa"> <span class="brojRetka" id="33">33</span>Žena, sva u strahu i trepetu, svjesna onoga što joj se dogodilo, pristupi i baci se preda nj pa mu kaza sve po istini.  <span class="brojRetka" id="34">34</span>On joj reče: »Kćeri, vjera te tvoja spasila! Pođi u miru i budi zdrava od svojega zla!«</p><p class="pocetakParagrafa"> <span class="brojRetka" id="35">35</span>Dok je Isus još govorio, eto nadstojnikovih s porukom. »Kći ti je umrla. Čemu dalje mučiti učitelja?«  <span class="brojRetka" id="36">36</span>Isus je čuo taj razgovor pa će nadstojniku: »Ne boj se! Samo vjeruj!«  <span class="brojRetka" id="37">37</span>I ne dopusti da ga itko drugi prati osim Petra i Jakova i Ivana, brata Jakovljeva.  <span class="brojRetka" id="38">38</span>I dođu u kuću nadstojnikovu. Ugleda buku i one koji plakahu i naricahu u sav glas.  <span class="brojRetka" id="39">39</span>Uđe i kaže im: »Što bučite i plačete? Dijete nije umrlo, nego spava.«  <span class="brojRetka" id="40">40</span>A oni mu se podsmjehivahu.</p><p class="pocetakParagrafa">No on ih sve izbaci, uzme sa sobom djetetova oca i majku i svoje pratioce pa uđe onamo gdje bijaše dijete.  <span class="brojRetka" id="41">41</span>Primi dijete za ruku govoreći: »Talita, kum!« što znači: »Djevojko! Zapovijedam ti, ustani!«  <span class="brojRetka" id="42">42</span>I djevojka odmah usta i poče hodati. Bijaše joj dvanaest godina. I u tren ostadoše zapanjeni, u čudu veliku.  <span class="brojRetka" id="43">43</span>On im dobro poprijeti neka toga nitko ne dozna; i reče da djevojci dadnu jesti.</p></p>