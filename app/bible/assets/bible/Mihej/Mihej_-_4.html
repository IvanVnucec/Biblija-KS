<h2>II. OBEĆANJA SIONU</h2><h4>Buduće kraljevstvo Jahvino na Sionu</h4><p class="pocetakParagrafa"> <span class="brojRetka" id="1">1</span>Dogodit će se na kraju danâ: </p><p class="stih2">Gora doma Jahvina</p><p class="stih1">bit će postavljena vrh svih gora,</p><p class="stih2">uzvišena iznad svih bregova.</p><p class="stih1"> <span class="brojRetka" id="2">2</span>K njoj će se stjecat svi narodi,</p><p class="stih2">nagrnut će mnoga plemena i reći:</p><p class="stih1">»Hajde, uziđimo na goru Jahvinu,</p><p class="stih2">u dom Boga Jakovljeva!</p><p class="stih1">On će nas naučit’ svojim putovima,</p><p class="stih2">i hodit ćemo stazama njegovim.</p><p class="stih1">Jer će sa Siona zakon izaći,</p><p class="stih2">riječ Jahvina iz Jeruzalema.«</p><p class="stih1"> <span class="brojRetka" id="3">3</span>On će upravljati mnogim pučanstvima</p><p class="stih2">i bit će sudac moćnim narodima.</p><p class="stih1">Svoje će mačeve prekovati u ralice,</p><p class="stih2">a svoja koplja u radne srpove.</p><p class="stih1">Narod na narod neće mača dizati</p><p class="stih2">niti će se više za rat vježbati.</p><p class="stih1"> <span class="brojRetka" id="4">4</span>Svaki će mirno živjeti pod lozom vinovom,</p><p class="stih2">pod smokvom svojom,</p><p class="stih1">i nitko ga neće plašiti.</p><p class="stih2">To rekoše usta Jahve nad vojskama.</p><p class="stih1"> <span class="brojRetka" id="5">5</span>Jer svi narodi idu, svaki u ime boga svojega,</p><p class="stih2">a mi, mi idemo u imenu Jahve, Boga našega,</p><p class="stih2">uvijek i dovijeka.</p><h4>Okupljanje raspršenog stada na Sionu</h4><p class="stih1"> <span class="brojRetka" id="6">6</span>»U onaj dan« – riječ je Jahvina –</p><p class="stih2">»sabrat ću hrome, okupiti raspršene</p><p class="stih2">i sve kojima sam zlo učinio.</p><p class="stih1"> <span class="brojRetka" id="7">7</span>Od hromih ću Ostatak učiniti,</p><p class="stih2">moćan narod od onih što su izgnani.«</p><p class="stih1">Tada će Jahve nad njima kraljevati</p><p class="stih2">na gori Sionu</p><p class="stih2">od sada i dovijeka.</p><p class="stih1"> <span class="brojRetka" id="8">8</span>I ti, kulo stadâ,</p><p class="stih2">Ofele Kćeri sionske,</p><p class="stih1">opet će se tebi vratiti prijašnja vlast,</p><p class="stih2">kraljevstvo Kćeri jeruzalemske.</p><h4>Opsada, izgnanstvo i oslobođenje Siona</h4><p class="stih1"> <span class="brojRetka" id="9">9</span>Zašto sada kukaš kuknjavom?</p><p class="stih2">Nema li kralja u tebi?</p><p class="stih1">Zar su savjetnici tvoji propali</p><p class="stih2">da te obuzimlju bolovi kao rodilju?</p><p class="stih1"> <span class="brojRetka" id="10">10</span>Savijaj se od boli i kriči, Kćeri sionska,</p><p class="stih2">kao žena koja rađa,</p><p class="stih1">jer ćeš sada iz grada izići</p><p class="stih2">i stanovati na polju.</p><p class="stih1">Do Babilona ti ćeš otići,</p><p class="stih2">ondje ćeš se osloboditi,</p><p class="stih1">ondje će te Jahve otkupiti</p><p class="stih2">iz šaka tvojih dušmana.</p><h4>Narodi ovršeni na gumnu sionskom</h4><p class="stih1"> <span class="brojRetka" id="11">11</span>A sada se mnogi narodi</p><p class="stih2">protivu tebe sabraše.</p><p class="stih1">Oni govore: »Neka se obeščasti,</p><p class="stih2">neka se naše oči nasite Siona!«</p><p class="stih1"> <span class="brojRetka" id="12">12</span>Ali zamisli Jahvine oni ne znaju</p><p class="stih2">i ne razumiju namjere njegove:</p><p class="stih2">kao snoplje na gumnu on ih je sabrao.</p><p class="stih1"> <span class="brojRetka" id="13">13</span>Ustani! Ovrši žito, Kćeri sionska,</p><p class="stih2">jer ti pravim gvozden rog</p><p class="stih2">i mjedena kopita.</p><p class="stih1">I satrt ćeš mnoge narode;</p><p class="stih2">zavjetovat ćeš Jahvi blago njihovo</p><p class="stih2">i bogatstvo njihovo Gospodaru sve zemlje.</p><h4>Nevolja i slava doma Davidova</h4><p class="stih1"> <span class="brojRetka" id="14">14</span>Utvrdi se sada, tvrđavo!</p><p class="stih2">Opkoljeni smo i opsjednuti,</p><p class="stih1">palicom po licu udaraju</p><p class="stih2">suca Izraelova.</p><p class="noviRedak"> </p>