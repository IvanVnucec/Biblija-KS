<h2>III. SUĐENJE IZRAELU</h2><h3>PRIJEKORI I PRIJETNJE</h3><h4>Jahve sudi svom narodu</h4><p class="pocetakParagrafa"> <span class="brojRetka" id="1">1</span>Čujte, dakle, riječ koju govori</p><p class="stih2">Jahve:</p><p class="stih1">»Ustani! Povedi parnicu pred gorama,</p><p class="stih2">i neka bregovi čuju tvoj glas!«</p><p class="stih1"> <span class="brojRetka" id="2">2</span>Slušajte, gore, parnicu Jahvinu,</p><p class="stih2">čujte, temelji zemaljski,</p><p class="stih1">jer Jahve se parbi s narodom svojim,</p><p class="stih2">on se parniči s Izraelom:</p><p class="stih1"> <span class="brojRetka" id="3">3</span>»Narode moj, što sam ti učinio?</p><p class="stih2">Čime sam te zamorio? Odgovori mi.</p><p class="stih1"> <span class="brojRetka" id="4">4</span>Ja sam tebe izveo iz zemlje egipatske,</p><p class="stih2">izbavio te iz kuće ropstva;</p><p class="stih1">poslao sam pred tobom Mojsija,</p><p class="stih2">Arona i Mirjam.</p><p class="stih1"> <span class="brojRetka" id="5">5</span>Narode moj, sjeti se sada:</p><p class="stih2">Što je bio naumio Balak, kralj moapski?</p><p class="stih2">Što je njemu odgovorio Bileam, sin Beorov?</p><p class="stih1">... od Šitima do Gilgala,</p><p class="stih2">da poznaš pravedna djela Jahvina.«</p><p class="noviRedak"> </p><p class="stih1"> <span class="brojRetka" id="6">6</span>»S čime ću doći pred Jahvu,</p><p class="stih2">hoću li pasti ničice pred Bogom svevišnjim?</p><p class="stih1">Hoću li doći preda nj sa žrtvom paljenicom,</p><p class="stih2">s teocima od jedne godine?</p><p class="stih1"> <span class="brojRetka" id="7">7</span>Hoće li mu biti mile tisuće ovnova,</p><p class="stih2">tisuće tisuća potokâ ulja?</p><p class="stih1">Treba li prinijeti sina prvorođenog zbog svoga zločina,</p><p class="stih2">plod svoje utrobe zbog grijeha koji sam počinio?«</p><p class="stih1"> <span class="brojRetka" id="8">8</span>»Objavljeno ti je, čovječe, što je dobro,</p><p class="stih2">što Jahve traži od tebe:</p><p class="stih1">samo činiti pravicu,</p><p class="stih2">milosrđe ljubiti</p><p class="stih2">i smjerno sa svojim Bogom hoditi.«</p><h4>Protiv varalica u gradu</h4><p class="stih1"> <span class="brojRetka" id="9">9</span>Jahvin glas viče gradu:</p><p class="stih2">»Slušajte, vi plemenjaci</p><p class="stih2">i sabore gradski!</p><p class="stih1"> <span class="brojRetka" id="10">10</span>Zar mogu podnositi krivo stečeno blago</p><p class="stih2">i patvorenu efu prokletu?</p><p class="stih1"> <span class="brojRetka" id="11">11</span>Mogu li opravdati onoga</p><p class="stih2">koji se služi mjerom krivom,</p><p class="stih2">vrećom krivotvorenih utega?</p><p class="stih1"> <span class="brojRetka" id="12">12</span>Bogataši vaši puni su okrutnosti,</p><p class="stih2">stanovnici vaši laž govore,</p><p class="stih2">varljiv je jezik u njihovim ustima!</p><p class="stih1"> <span class="brojRetka" id="13">13</span>Zato sam te i ja počeo udarati,</p><p class="stih2">tamaniti zbog grijeha tvojih.</p><p class="stih1"> <span class="brojRetka" id="14">14</span>Jest ćeš, a nećeš se nasititi,</p><p class="stih2">gladan ćeš ostati;</p><p class="stih1">stavljat ćeš na stranu,</p><p class="stih2">a ništa nećeš sačuvati;</p><p class="stih1">ako što i sačuvaš,</p><p class="stih2">ja ću maču predati.</p><p class="stih1"> <span class="brojRetka" id="15">15</span>Sijat ćeš, ali nećeš žeti;</p><p class="stih2">tijestit ćeš maslinu, a ulja neće biti;</p><p class="stih2">gazit ćeš mošt, a vina nećeš piti.</p><p class="stih1"> <span class="brojRetka" id="16">16</span>Držiš se zakona Omrijevih</p><p class="stih2">i svih djela doma Ahabova,</p><p class="stih2">živiš po osnovama njihovim:</p><p class="stih1">učinit ću od tebe pustinju,</p><p class="stih2">od žitelja tvojih porugu,</p><p class="stih2">da nosite sramotu mnogih naroda.«</p>