<h4>Trganje klasja u subotu</h4><p class="pocetakParagrafa"> <span class="brojRetka" id="1">1</span>Jedne je subote prolazio kroz usjeve. Učenici su njegovi trgali klasje, trli ga rukama i jeli.  <span class="brojRetka" id="2">2</span>A neki farizeji rekoše: »Zašto činite što subotom nije dopušteno?«  <span class="brojRetka" id="3">3</span>Odgovori im Isus: »Zar niste čitali što učini David kad ogladnje on i njegovi pratioci?  <span class="brojRetka" id="4">4</span>Kako uđe u Dom Božji, uze, pojede i svojim pratiocima dade prinesene kruhove kojih ne smije jesti nitko, nego samo svećenici?«  <span class="brojRetka" id="5">5</span>I govoraše im: »Sin Čovječji gospodar je subote!«</p><p class="noviRedak"> <h4>Ozdravljenje u subotu</h4><p class="pocetakParagrafa"> <span class="brojRetka" id="6">6</span>Druge subote uđe u sinagogu i stane naučavati. Bio je ondje čovjek kome desnica bijaše usahla.  <span class="brojRetka" id="7">7</span>Pismoznanci i farizeji vrebahu na nj da li subotom liječi kako bi našli u čemu da ga optuže.  <span class="brojRetka" id="8">8</span>A on je znao njihove namjere pa reče čovjeku s usahlom rukom: »Ustani i stani na sredinu!« On usta i stade.  <span class="brojRetka" id="9">9</span>A Isus im reče: »Pitam ja vas: je li subotom dopušteno činiti dobro ili činiti zlo? Život spasiti ili upropastiti?«  <span class="brojRetka" id="10">10</span>Sve ih ošinu pogledom pa reče čovjeku: »Ispruži ruku!« On učini tako – i ruka mu zdrava.  <span class="brojRetka" id="11">11</span>A oni se, izbezumljeni, počnu dogovarati što da poduzmu protiv Isusa.</p><p class="noviRedak"> <h4>Izbor dvanaestorice</h4><p class="pocetakParagrafa"> <span class="brojRetka" id="12">12</span>Onih dana iziđe na goru da se pomoli. I provede noć moleći se Bogu.  <span class="brojRetka" id="13">13</span>Kad se razdanilo, dozva k sebi učenike te između njih izabra dvanaestoricu, koje prozva apostolima:  <span class="brojRetka" id="14">14</span>Šimuna, koga prozva Petrom, i Andriju, brata njegova, i Jakova, i Ivana, i Filipa, i Bartolomeja,  <span class="brojRetka" id="15">15</span>i Mateja, i Tomu, i Jakova Alfejeva, i Šimuna zvanoga Revnitelj,  <span class="brojRetka" id="16">16</span>i Judu Jakovljeva, i Judu Iškariotskoga, koji posta izdajica.</p><p class="noviRedak"> <h4>Mnoštvo hrli za Isusom</h4><p class="pocetakParagrafa"> <span class="brojRetka" id="17">17</span>Isus siđe s njima i zaustavi se na ravnu. I silno mnoštvo njegovih učenika i silno mnoštvo naroda iz cijele Judeje i Jeruzalema, iz primorja tirskog i sidonskog  <span class="brojRetka" id="18">18</span>nagrnuše da ga slušaju i da ozdrave od svojih bolesti. I ozdravljali su oni koje su mučili nečisti dusi.  <span class="brojRetka" id="19">19</span>Sve je to mnoštvo tražilo da ga se dotakne jer je snaga izlazila iz njega i sve ozdravljala.</p><p class="noviRedak"> <h4>Nastupna besjeda</h4><p class="pocetakParagrafa"> <span class="brojRetka" id="20">20</span>On podigne oči prema učenicima i govoraše:</p><p class="noviRedak"> </p><p class="stih1">»Blago vama, siromasi:</p><p class="stih2">vaše je kraljevstvo Božje!</p><p class="stih1"> <span class="brojRetka" id="21">21</span>Blago vama koji sada gladujete:</p><p class="stih2">vi ćete se nasititi!</p><p class="stih1">Blago vama koji sada plačete:</p><p class="stih2">vi ćete se smijati!</p><p class="stih1"> <span class="brojRetka" id="22">22</span>Blago vama kad vas zamrze ljudi</p><p class="stih2">i kad vas izopće i pogrde</p><p class="stih2">te izbace ime vaše kao zločinačko</p><p class="stih2">zbog Sina Čovječjega!</p><p class="stih1"> <span class="brojRetka" id="23">23</span>Radujte se u dan onaj i poskakujte:</p><p class="stih2">evo, plaća vaša velika je na nebu.</p><p class="stih2">Ta jednako su činili prorocima</p><p class="stih2">oci njihovi!«</p><p class="stih1"> <span class="brojRetka" id="24">24</span>»Ali jao vama, bogataši:</p><p class="stih2">imate svoju utjehu!</p><p class="stih1"> <span class="brojRetka" id="25">25</span>Jao vama koji ste sada siti:</p><p class="stih2">gladovat ćete!</p><p class="stih1">Jao vama koji se sada smijete:</p><p class="stih2">jadikovat ćete i plakati!</p><p class="stih1"> <span class="brojRetka" id="26">26</span>Jao vama kad vas svi budu hvalili!</p><p class="stih2">Ta tako su činili lažnim prorocima</p><p class="stih2">oci njihovi.«</p><h4>Ljubav prema neprijateljima</h4><p class="stih1"> <span class="brojRetka" id="27">27</span>»Nego, velim vama koji slušate:</p><p class="stih1">Ljubite svoje neprijatelje,</p><p class="stih2">dobro činite svojim mrziteljima,</p><p class="stih1"> <span class="brojRetka" id="28">28</span>blagoslivljajte one koji vas proklinju,</p><p class="stih2">molite za one koji vas zlostavljaju.«</p><p class="noviRedak"> </p><p class="pocetakParagrafa"> <span class="brojRetka" id="29">29</span>»Onomu tko te udari po jednom obrazu pruži i drugi, i onomu tko ti otima gornju haljinu ne krati ni donje.  <span class="brojRetka" id="30">30</span>Svakomu tko od tebe ište daji, a od onoga tko tvoje otima ne potražuj.«</p><p class="pocetakParagrafa"> <span class="brojRetka" id="31">31</span>»I kako želite da ljudi vama čine, tako činite i vi njima.«</p><p class="pocetakParagrafa"> <span class="brojRetka" id="32">32</span>»Ako ljubite one koji vas ljube, kakvo li vam uzdarje? Ta i grešnici ljube ljubitelje svoje.  <span class="brojRetka" id="33">33</span>Jednako tako, ako dobro činite svojim dobročiniteljima, kakvo li vam uzdarje? I grešnici to isto čine.  <span class="brojRetka" id="34">34</span>Ako pozajmljujete samo onima od kojih se nadate dobiti, kakvo li vam uzdarje? I grešnici grešnicima pozajmljuju da im se jednako vrati.«</p><p class="pocetakParagrafa"> <span class="brojRetka" id="35">35</span>»Nego, ljubite neprijatelje svoje. Činite dobro i pozajmljujte ne nadajuć se odatle ničemu. I bit će vam plaća velika, i bit ćete sinovi Svevišnjega jer je on dobrostiv i prema nezahvalnicima i prema opakima.«</p><p class="pocetakParagrafa"> <span class="brojRetka" id="36">36</span>»Budite milosrdni kao što je Otac vaš milosrdan.«</p><p class="noviRedak"> <h4>Milosrđe i dobrohotnost</h4><p class="pocetakParagrafa"> <span class="brojRetka" id="37">37</span>»Ne sudite i nećete biti suđeni. Ne osuđujte i nećete biti osuđeni. Praštajte i oprostit će vam se.  <span class="brojRetka" id="38">38</span>Dajite i dat će vam se: mjera dobra, nabijena, natresena, preobilna dat će se u krilo vaše jer mjerom kojom mjerite vama će se zauzvrat mjeriti.«</p><p class="pocetakParagrafa"> <span class="brojRetka" id="39">39</span>A kaza im i prispodobu: »Može li slijepac slijepca voditi? Neće li obojica u jamu upasti?  <span class="brojRetka" id="40">40</span>Nije učenik nad učiteljem. Pa i tko je posve doučen, bit će samo kao njegov učitelj.«</p><p class="pocetakParagrafa"> <span class="brojRetka" id="41">41</span>»Što gledaš trun u oku brata svojega, a brvna u oku svome ne opažaš?  <span class="brojRetka" id="42">42</span>Kako možeš kazati bratu svomu: ‘Brate, de da izvadim trun koji ti je u oku’, a sam u svom oku brvna ne vidiš? Licemjere! Izvadi najprije brvno iz oka svoga pa ćeš onda dobro vidjeti izvaditi trun što je u oku bratovu.«</p><p class="noviRedak"> <h4>Stablo se pozna po plodovima</h4><p class="pocetakParagrafa"> <span class="brojRetka" id="43">43</span>»Nema dobra stabla koje bi rađalo nevaljalim plodom niti stabla nevaljala koje bi rađalo dobrim plodom.  <span class="brojRetka" id="44">44</span>Ta svako se stablo po svom plodu poznaje. S trnja se ne beru smokve niti se s gloga grožđe trga.«</p><p class="pocetakParagrafa"> <span class="brojRetka" id="45">45</span>»Dobar čovjek iz dobra blaga srca svojega iznosi dobro, a zao iz zla iznosi zlo. Ta iz obilja srca usta mu govore.«</p><p class="noviRedak"> <h4>Djela, ne samo riječi</h4><p class="pocetakParagrafa"> <span class="brojRetka" id="46">46</span>»Što me zovete ‘Gospodine, Gospodine!’, a ne činite što zapovijedam?  <span class="brojRetka" id="47">47</span>Tko god dolazi k meni te sluša moje riječi i vrši ih, pokazat ću vam kome je sličan:  <span class="brojRetka" id="48">48</span>sličan je čovjeku koji gradi kuću pa iskopa u dubinu i postavi temelj na kamen. A kad bude poplava, nahrupi bujica na tu kuću, ali je ne može uzdrmati jer je dobro sagrađena.  <span class="brojRetka" id="49">49</span>A koji čuje i ne izvrši, sličan je čovjeku koji sagradi kuću na tlu bez temelja; nahrupi na nju bujica i umah se sruši te bude od te kuće razvalina velika.«</p></p></p></p></p></p></p></p>