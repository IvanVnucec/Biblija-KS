<h4>Tri prispodobe o milosrđu</h4><p class="pocetakParagrafa"> <span class="brojRetka" id="1">1</span>Okupljahu se oko njega svi carinici i grešnici da ga slušaju.  <span class="brojRetka" id="2">2</span>Stoga farizeji i pismoznanci mrmljahu: »Ovaj prima grešnike, i blaguje s njima.«</p><p class="noviRedak"> <h4>Izgubljena i nađena ovca</h4><p class="pocetakParagrafa"> <span class="brojRetka" id="3">3</span>Nato im Isus kaza ovu prispodobu:  <span class="brojRetka" id="4">4</span>»Tko to od vas, ako ima sto ovaca pa izgubi jednu od njih, ne ostavi onih devedeset i devet u pustinji te pođe za izgubljenom dok je ne nađe?  <span class="brojRetka" id="5">5</span>A kad je nađe, stavi je na ramena sav radostan  <span class="brojRetka" id="6">6</span>pa došavši kući, sazove prijatelje i susjede i rekne im: ‘Radujte se sa mnom! Nađoh ovcu svoju izgubljenu.’  <span class="brojRetka" id="7">7</span>Kažem vam, tako će na nebu biti veća radost zbog jednog obraćena grešnika negoli zbog devedeset i devet pravednika kojima ne treba obraćenja.«</p><p class="noviRedak"> <h4>Izgubljena i nađena drahma</h4><p class="pocetakParagrafa"> <span class="brojRetka" id="8">8</span>»Ili koja to žena, ima li deset drahma pa izgubi jednu drahmu, ne zapali svjetiljku, pomete kuću i brižljivo pretraži dok je ne nađe?  <span class="brojRetka" id="9">9</span>A kad je nađe, pozove prijateljice i susjede pa će im: ‘Radujte se sa mnom! Nađoh drahmu što je bijah izgubila.’  <span class="brojRetka" id="10">10</span>Tako, kažem vam, biva radost pred anđelima Božjim zbog jednog obraćena grešnika.«</p><p class="noviRedak"> <h4>Izgubljeni i nađeni sin</h4><p class="pocetakParagrafa"> <span class="brojRetka" id="11">11</span>I nastavi: »Čovjek neki imao dva sina.  <span class="brojRetka" id="12">12</span>Mlađi reče ocu: ‘Oče, daj mi dio dobara koji mi pripada.’ I razdijeli im imanje.  <span class="brojRetka" id="13">13</span>Nakon nekoliko dana mlađi sin pokupi sve, otputova u daleku zemlju i ondje potrati svoja dobra živeći razvratno.«</p><p class="pocetakParagrafa"> <span class="brojRetka" id="14">14</span>»Kad sve potroši, nasta ljuta glad u onoj zemlji te on poče oskudijevati.  <span class="brojRetka" id="15">15</span>Ode i pribi se kod jednoga žitelja u onoj zemlji. On ga posla na svoja polja pasti svinje.  <span class="brojRetka" id="16">16</span>Želio se nasititi rogačima što su ih jele svinje, ali mu ih nitko nije davao.«</p><p class="pocetakParagrafa"> <span class="brojRetka" id="17">17</span>»Došavši k sebi, reče: ‘Koliki najamnici oca moga imaju kruha napretek, a ja ovdje umirem od gladi!  <span class="brojRetka" id="18">18</span>Ustat ću, poći svomu ocu i reći mu: ‘Oče, sagriješih protiv Neba i pred tobom!  <span class="brojRetka" id="19">19</span>Nisam više dostojan zvati se sinom tvojim. Primi me kao jednog od svojih najamnika.’«</p><p class="pocetakParagrafa"> <span class="brojRetka" id="20">20</span>»Usta i pođe svom ocu. Dok je još bio daleko, njegov ga otac ugleda, ganu se, potrča, pade mu oko vrata i izljubi ga.  <span class="brojRetka" id="21">21</span>A sin će mu: ‘Oče! Sagriješih protiv Neba i pred tobom! Nisam više dostojan zvati se sinom tvojim.’  <span class="brojRetka" id="22">22</span>A otac reče slugama: ‘Brzo iznesite haljinu najljepšu i obucite ga! Stavite mu prsten na ruku i obuću na noge!  <span class="brojRetka" id="23">23</span>Tele ugojeno dovedite i zakoljite pa da se pogostimo i proveselimo  <span class="brojRetka" id="24">24</span>jer sin mi ovaj bijaše mrtav i oživje, izgubljen bijaše i nađe se!’ I stadoše se veseliti.«</p><p class="pocetakParagrafa"> <span class="brojRetka" id="25">25</span>»A stariji mu sin bijaše u polju. Kad se na povratku približio kući, začu svirku i igru  <span class="brojRetka" id="26">26</span>pa dozva jednoga slugu da se raspita što je to.  <span class="brojRetka" id="27">27</span>A ovaj će mu: ‘Došao tvoj brat pa otac tvoj zakla tele ugojeno što sina zdrava dočeka.’  <span class="brojRetka" id="28">28</span>A on se rasrdi i ne htjede ući. Otac tada iziđe i stane ga nagovarati.  <span class="brojRetka" id="29">29</span>A on će ocu: ‘Evo, toliko ti godina služim i nikada ne prestupih tvoju zapovijed, a nikad mi ni jareta nisi dao da se s prijateljima proveselim.  <span class="brojRetka" id="30">30</span>A kada dođe ovaj sin tvoj koji s bludnicama proždrije tvoje imanje, ti mu zakla ugojeno tele.’  <span class="brojRetka" id="31">31</span>Nato će mu otac: ‘Sinko, ti si uvijek sa mnom i sve moje – tvoje je.  <span class="brojRetka" id="32">32</span>No trebalo se veseliti i radovati jer ovaj brat tvoj bijaše mrtav i oživje, izgubljen i nađe se!’«</p></p></p></p>