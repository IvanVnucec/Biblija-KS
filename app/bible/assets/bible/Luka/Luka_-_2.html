<h4>Rođenje Isusovo</h4><p class="pocetakParagrafa"> <span class="brojRetka" id="1">1</span>U one dane izađe naredba cara Augusta da se provede popis svega svijeta.  <span class="brojRetka" id="2">2</span>Bijaše to prvi popis izvršen za Kvirinijeva upravljanja Sirijom.  <span class="brojRetka" id="3">3</span>Svi su išli na popis, svaki u svoj grad.  <span class="brojRetka" id="4">4</span>Tako i Josip, budući da je bio iz doma i loze Davidove, uziđe iz Galileje, iz grada Nazareta, u Judeju – u grad Davidov, koji se zove Betlehem –  <span class="brojRetka" id="5">5</span>da se podvrgne popisu zajedno sa svojom zaručnicom Marijom koja bijaše trudna.</p><p class="pocetakParagrafa"> <span class="brojRetka" id="6">6</span>I dok su bili ondje, navršilo joj se vrijeme da rodi.  <span class="brojRetka" id="7">7</span>I porodi sina svoga, prvorođenca, povi ga i položi u jasle jer za njih nije bilo mjesta u svratištu.</p><p class="noviRedak"> <h4>Pohod pastirâ</h4><p class="pocetakParagrafa"> <span class="brojRetka" id="8">8</span>A u tom kraju bijahu pastiri: pod vedrim su nebom čuvali noćnu stražu kod svojih stada.  <span class="brojRetka" id="9">9</span>Anđeo im Gospodnji pristupi i slava ih Gospodnja obasja! Silno se prestrašiše.  <span class="brojRetka" id="10">10</span>No anđeo im reče: »Ne bojte se! Evo, javljam vam blagovijest, veliku radost za sav narod!  <span class="brojRetka" id="11">11</span>Danas vam se u gradu Davidovu rodio Spasitelj – Krist, Gospodin.  <span class="brojRetka" id="12">12</span>I evo vam znaka: naći ćete novorođenče povijeno gdje leži u jaslama.«  <span class="brojRetka" id="13">13</span>I odjednom se anđelu pridruži silna nebeska vojska hvaleći Boga i govoreći:</p><p class="noviRedak"> </p><p class="stih1"> <span class="brojRetka" id="14">14</span>»Slava na visinama Bogu,</p><p class="stih2">a na zemlji mir ljudima,</p><p class="stih2">miljenicima njegovim!«</p><p class="noviRedak"> </p><p class="pocetakParagrafa"> <span class="brojRetka" id="15">15</span>Čim anđeli otiđoše od njih na nebo, pastiri stanu poticati jedni druge: »Hajdemo dakle do Betlehema. Pogledajmo što se to dogodilo, događaj koji nam obznani Gospodin.«  <span class="brojRetka" id="16">16</span>I pohite te pronađu Mariju, Josipa i novorođenče gdje leži u jaslama.  <span class="brojRetka" id="17">17</span>Pošto sve pogledaše, ispripovjediše što im bijaše rečeno o tom djetetu.  <span class="brojRetka" id="18">18</span>A svi koji su to čuli divili se tome što su im pripovijedali pastiri.</p><p class="pocetakParagrafa"> <span class="brojRetka" id="19">19</span>Marija u sebi pohranjivaše sve te događaje i prebiraše ih u svome srcu.</p><p class="pocetakParagrafa"> <span class="brojRetka" id="20">20</span>Pastiri se zatim vratiše slaveći i hvaleći Boga za sve što su čuli i vidjeli kako im je bilo rečeno.</p><p class="noviRedak"> <h4>Obrezanje i prikazanje u Hramu</h4><p class="pocetakParagrafa"> <span class="brojRetka" id="21">21</span>Kad se navršilo osam dana da bude obrezan, nadjenuše mu ime Isus, kako ga je bio prozvao anđeo prije njegova začeća.  <span class="brojRetka" id="22">22</span>Kad se zatim po Mojsijevu Zakonu navršiše dani njihova čišćenja, poniješe ga u Jeruzalem da ga prikažu Gospodinu –  <span class="brojRetka" id="23">23</span>kao što piše u Zakonu Gospodnjem: Svako muško prvorođenče neka se posveti Gospodinu! –  <span class="brojRetka" id="24">24</span>i da prinesu žrtvu kako je rečeno u Zakonu Gospodnjem: dvije grlice ili dva golubića.</p><p class="noviRedak"> <h4>Šimunovo proroštvo</h4><p class="pocetakParagrafa"> <span class="brojRetka" id="25">25</span>Živio tada u Jeruzalemu čovjek po imenu Šimun. Taj čovjek, pravedan i bogobojazan, iščekivaše Utjehu Izraelovu i Duh Sveti bijaše na njemu.  <span class="brojRetka" id="26">26</span>Objavio mu Duh Sveti da neće vidjeti smrti dok ne vidi Pomazanika Gospodnjega.  <span class="brojRetka" id="27">27</span>Ponukan od Duha, dođe u Hram. I kad roditelji uniješe dijete Isusa da obave što o njemu propisuje Zakon,  <span class="brojRetka" id="28">28</span>primi ga on u naručje, blagoslovi Boga i reče:</p><p class="noviRedak"> </p><p class="stih1"> <span class="brojRetka" id="29">29</span>»Sad otpuštaš slugu svojega, Gospodaru,</p><p class="stih2">po riječi svojoj, u miru!</p><p class="stih1"> <span class="brojRetka" id="30">30</span>Ta vidješe oči moje</p><p class="stih2">spasenje tvoje,</p><p class="stih1"> <span class="brojRetka" id="31">31</span>koje si pripravio</p><p class="stih2">pred licem svih naroda:</p><p class="stih1"> <span class="brojRetka" id="32">32</span>svjetlost na prosvjetljenje naroda,</p><p class="stih2">slavu puka svoga izraelskoga.«</p><p class="noviRedak"> </p><p class="pocetakParagrafa"> <span class="brojRetka" id="33">33</span>Otac njegov i majka divili se što se to o njemu govori.  <span class="brojRetka" id="34">34</span>Šimun ih blagoslovi i reče Mariji, majci njegovoj: »Ovaj je evo postavljen na propast i uzdignuće mnogima u Izraelu i za znak osporavan –  <span class="brojRetka" id="35">35</span>a i tebi će samoj mač probosti dušu – da se razotkriju namisli mnogih srdaca!«</p><p class="noviRedak"> <h4>Anino proroštvo</h4><p class="pocetakParagrafa"> <span class="brojRetka" id="36">36</span>A bijaše neka proročica Ana, kći Penuelova, iz plemena Ašerova, žena veoma odmakla u godinama. Nakon djevojaštva živjela je s mužem sedam godina,  <span class="brojRetka" id="37">37</span>a sama kao udovica do osamdeset i četvrte. Nije napuštala Hrama, nego je postovima i molitvama danju i noću služila Bogu.  <span class="brojRetka" id="38">38</span>Upravo u taj čas nadođe. Hvalila je Boga i svima koji iščekivahu otkupljenje Jeruzalema pripovijedala o djetetu.</p><p class="noviRedak"> <h4>Isusov skroviti život</h4><p class="pocetakParagrafa"> <span class="brojRetka" id="39">39</span>Kad obaviše sve po Zakonu Gospodnjem, vratiše se u Galileju, u svoj grad Nazaret.  <span class="brojRetka" id="40">40</span>A dijete je raslo, jačalo i napunjalo se mudrosti i milost je Božja bila na njemu.</p><p class="noviRedak"> <h4>Isus među učiteljima</h4><p class="pocetakParagrafa"> <span class="brojRetka" id="41">41</span>Njegovi su roditelji svake godine o blagdanu Pashe išli u Jeruzalem.  <span class="brojRetka" id="42">42</span>Kad mu bijaše dvanaest godina, uziđoše po običaju blagdanskom.  <span class="brojRetka" id="43">43</span>Kad su minuli ti dani, vraćahu se oni, a dječak Isus osta u Jeruzalemu, a da nisu znali njegovi roditelji.  <span class="brojRetka" id="44">44</span>Uvjereni da je među suputnicima, odoše dan hoda, a onda ga stanu tražiti među rodbinom i znancima.  <span class="brojRetka" id="45">45</span>I kad ga ne nađu, vrate se u Jeruzalem tražeći ga.</p><p class="pocetakParagrafa"> <span class="brojRetka" id="46">46</span>Nakon tri dana nađoše ga u Hramu gdje sjedi posred učiteljâ, sluša ih i pita.  <span class="brojRetka" id="47">47</span>Svi koji ga slušahu bijahu zaneseni razumnošću i odgovorima njegovim.  <span class="brojRetka" id="48">48</span>Kad ga ugledaše, zapanjiše se, a majka mu njegova reče: »Sinko, zašto si nam to učinio? Gle, otac tvoj i ja žalosni smo te tražili.«  <span class="brojRetka" id="49">49</span>A on im reče: »Zašto ste me tražili? Niste li znali da mi je biti u onome što je Oca mojega?«  <span class="brojRetka" id="50">50</span>Oni ne razumješe riječi koju im reče.</p><p class="noviRedak"> <h4>Isus u Nazaretu</h4><p class="pocetakParagrafa"> <span class="brojRetka" id="51">51</span>I siđe s njima, dođe u Nazaret i bijaše im poslušan. A majka je njegova brižno čuvala sve ove uspomene u svom srcu.  <span class="brojRetka" id="52">52</span>A Isus napredovaše u mudrosti, dobi i milosti kod Boga i ljudi.</p></p></p></p></p></p></p></p>