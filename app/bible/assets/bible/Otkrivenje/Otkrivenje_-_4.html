<h2>II. PROROČKA VIĐENJA</h2><h3>1. DOGAĐAJI PRIJE VELIKOGA DANA BOŽJEGA</h3><h4>Bog Janjetu povjerava sudbinu svijeta</h4><p class="pocetakParagrafa"> <span class="brojRetka" id="1">1</span>Nakon toga vidjeh: gle, vrata otvorena na nebu! A onaj prijašnji glas, što ga ono začuh kao glas trublje što govoraše sa mnom, reče: »Uziđi ovamo i pokazat ću ti što se ima dogoditi nakon ovoga!«  <span class="brojRetka" id="2">2</span>I odmah se u duhu zanijeh kad gle: prijestolje stajaše na nebu i na prijestolje Netko sjede.  <span class="brojRetka" id="3">3</span>Taj što sjede bijaše nalik na jaspis i sard. A uokolo prijestolja dúga slična smaragdu.  <span class="brojRetka" id="4">4</span>Uokolo prijestolja dvadeset i četiri prijestolja, a na prijestolja sjedoše dvadeset i četiri starješine, obučene u bijele haljine, sa zlatnim vijencima na glavi.  <span class="brojRetka" id="5">5</span>Od prijestolja izlaze munje, i glasovi, i gromovi; pred prijestoljem gori sedam ognjenih zubalja, to jest sedam duhova Božjih,  <span class="brojRetka" id="6">6</span>a pred prijestoljem kao neko stakleno more, nalik na prozirac. U sredini prijestolja, oko prijestolja, četiri bića, sprijeda i straga puna očiju:  <span class="brojRetka" id="7">7</span>prvo biće slično lavu, drugo biće slično juncu, treće biće s licem kao čovječjim, četvrto biće slično letećem orlu. <span class="brojRetka" id="8">8</span>Ta su četiri bića – u svakoga po šest krila – sve naokolo i iznutra puna očiju. Bez predaha dan i noć govore:</p><p class="noviRedak"> </p><p class="stih1">»Svet! Svet! Svet</p><p class="stih1">Gospodin, Bog, Svevladar,</p><p class="stih1">Onaj koji bijaše i koji jest i koji dolazi!«</p><p class="noviRedak"> </p><p class="pocetakParagrafa"> <span class="brojRetka" id="9">9</span>I kad god bića dadu slavu i čast pohvalnicu Onomu koji sjedi na prijestolju, Živomu u vijeke vjekova, <span class="brojRetka" id="10">10</span>dvadeset i četiri starješine padnu ničice pred Onim koji sjedi na prijestolju i poklone se njemu – Živomu u vijeke vjekova. I stavljaju svoje vijence pred prijestolje govoreći:</p><p class="noviRedak"> </p><p class="pocetakParagrafa"> <span class="brojRetka" id="11">11</span>»Dostojan si, Gospodine, Bože naš,</p><p class="pocetakParagrafa">primiti slavu i čast i moć!</p><p class="pocetakParagrafa">Jer ti si sve stvorio,</p><p class="pocetakParagrafa">i tvojom voljom sve postade</p><p class="pocetakParagrafa">i bî stvoreno!«</p>