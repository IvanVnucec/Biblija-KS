<h4>Žena i Zmaj</h4><p class="pocetakParagrafa"> <span class="brojRetka" id="1">1</span>I znamenje veliko pokaza se na nebu: Žena odjevena suncem, mjesec joj pod nogama, a na glavi vijenac od dvanaest zvijezda.  <span class="brojRetka" id="2">2</span>Trudna viče u porođajnim bolima i mukama rađanja. <span class="brojRetka" id="3">3</span>I pokaza se drugo znamenje na nebu: gle, Zmaj velik, ognjen, sa sedam glava i deset rogova; na glavama mu sedam kruna,  <span class="brojRetka" id="4">4</span>a rep mu povlači trećinu zvijezda nebeskih – i obori ih na zemlju. Zmaj stade pred Ženu koja imaše roditi da joj, čim rodi, proždre Dijete.</p><p class="pocetakParagrafa"> <span class="brojRetka" id="5">5</span>I ona porodi sina, muškića, koji će vladati svim narodima palicom gvozdenom. I Dijete njeno bi uzeto k Bogu i prijestolju njegovu.  <span class="brojRetka" id="6">6</span>A Žena pobježe u pustinju gdje joj Bog pripravi sklonište da se ondje hrani tisuću dvjesta i šezdeset dana.  <span class="brojRetka" id="7">7</span>I nasta rat na nebu: Mihael i njegovi anđeli zarate se sa Zmajem. Zmaj uđe u rat i anđeli njegovi,  <span class="brojRetka" id="8">8</span>ali ne nadvlada. I ne bijaše im više mjesta na nebu.  <span class="brojRetka" id="9">9</span>Zbačen je Zmaj veliki, Stara zmija – imenom Đavao, Sotona, zavodnik svega svijeta. Bačen je na zemlju, a s njime su bačeni i anđeli njegovi.</p><p class="pocetakParagrafa"> <span class="brojRetka" id="10">10</span>I začujem glas na nebu silan: »Sada nasta spasenje i snaga i kraljevstvo Boga našega i vlast Pomazanika njegova! Jer zbačen je tužitelj braće naše koji ih je dan i noć optuživao pred Bogom našim.  <span class="brojRetka" id="11">11</span>Ali oni ga pobijediše krvlju Jaganjčevom i riječju svojega svjedočanstva: nisu ljubili života svoga – sve do smrti.  <span class="brojRetka" id="12">12</span>Zato veselite se, nebesa i svi nebesnici! A jao vama, zemljo i more, jer Đavao siđe k vama, gnjevan veoma, znajući da ima malo vremena!«</p><p class="pocetakParagrafa"> <span class="brojRetka" id="13">13</span>Kad Zmaj vidje da je zbačen na zemlju, stade progoniti Ženu koja rodi muškića.  <span class="brojRetka" id="14">14</span>No Ženi bijahu dana dva velika krila orlujska da odleti u pustinju, u svoje sklonište gdje se, sklonjena od Zmije, hrani jedno vrijeme i dva vremena i polovicu vremena. <span class="brojRetka" id="15">15</span>I Zmija iz usta pusti za Ženom vodu poput rijeke da je rijeka odnese.  <span class="brojRetka" id="16">16</span>Ali zemlja priteče u pomoć Ženi: otvori usta i popi rijeku što je Zmaj pusti iz usta.  <span class="brojRetka" id="17">17</span>I razgnjevi se Zmaj na Ženu pa ode i zarati se s ostatkom njezina potomstva, s onima što čuvaju Božje zapovijedi i drže svjedočanstvo Isusovo.</p><p class="pocetakParagrafa"> <span class="brojRetka" id="18">18</span>I stade na morski žal.</p>