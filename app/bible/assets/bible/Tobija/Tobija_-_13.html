<h4>Završna Tobitova molitva</h4><p class="pocetakParagrafa"> <span class="brojRetka" id="1">1</span>Tobit potom napisa molitvu u radosti i reče:</p><p class="stih1"> <span class="brojRetka" id="2">2</span>»Blagoslovljen Bog, koji živi uvijeke,</p><p class="stih2">i njegovo kraljevstvo!</p><p class="stih2">Jer on kažnjava i prašta,</p><p class="stih2">dovodi u podzemlje i odande izvodi,</p><p class="stih2">i nema toga tko bi izmakao njegovoj ruci.</p><p class="stih1"> <span class="brojRetka" id="3">3</span>Hvalite ga, sinovi Izraelovi, pred poganima,</p><p class="stih2">jer vas je on među njih rasuo.</p><p class="stih1"> <span class="brojRetka" id="4">4</span>Objavljujte njegovu veličinu</p><p class="stih2">uzdižući ga nad sve živo,</p><p class="stih2">jer on je naš Gospod i Bog,</p><p class="stih2">on je naš otac za sve vjekove.</p><p class="stih1"> <span class="brojRetka" id="5">5</span>On nas kažnjava zbog naših zlih djela,</p><p class="stih2">ali će se opet smilovati na nas</p><p class="stih2">i sabrati nas iz svih naroda</p><p class="stih2">među koje smo razasuti.</p><p class="stih1"> <span class="brojRetka" id="6">6</span>Obratite se k njemu svim srcem svojim</p><p class="stih2">i svom dušom svojom</p><p class="stih2">da činite pred njim istinu,</p><p class="stih2">i on će se okrenuti k vama,</p><p class="stih2">i neće skrivati lica svoga od vas.</p><p class="stih1"> <span class="brojRetka" id="7">7</span>Gledajte što učini s vama,</p><p class="stih2">na sva ga usta slavite i hvalite,</p><p class="stih2">blagoslivljajte Gospoda pravde</p><p class="stih2">i uzvisujte kralja vjekova.</p><p class="stih1"> <span class="brojRetka" id="8">8</span>Ja ga u zemlji progonstva hvalim</p><p class="stih2">i očitujem njegovu moć i veličinu grešnom narodu.</p><p class="stih2">Obratite se, grešnici, i činite pravdu pred njim.</p><p class="stih2">Tko zna hoće li pogled svrnuti na vas</p><p class="stih2">i milost vam iskazati!</p><p class="stih1"> <span class="brojRetka" id="9">9</span>Boga svoga ja uznosim,</p><p class="stih2">i duša moja hvali kralja nebeskoga,</p><p class="stih2">i radosno klikće veličini njegovoj:</p><p class="stih1"> <span class="brojRetka" id="10">10</span>tako neka kazuju svi</p><p class="stih2">i hvale ga u Jeruzalemu!</p><p class="stih2">Jeruzaleme, grade sveti!</p><p class="stih2">On će te kazniti zbog djela sinova tvojih,</p><p class="stih2">ali će se opet smilovati sinovima pravednih.</p><p class="stih1"> <span class="brojRetka" id="11">11</span>Podaj hvalu Gospodu zanosno</p><p class="stih2">i blagoslivljaj kralja vjekova</p><p class="stih2">da ti njegov Šator ponovno bude podignut uz veselje;</p><p class="stih1"> <span class="brojRetka" id="12">12</span>da bi se u tebi obradovali prognani</p><p class="stih2">i da bi u tebi ljubav našli siromasi</p><p class="stih2">za sva pokoljenja.</p><p class="stih1"> <span class="brojRetka" id="13">13</span>Narodi će dolaziti izdaleka</p><p class="stih2">k imenu Gospoda Boga</p><p class="stih2">donoseći u rukama darove,</p><p class="stih2">darove za kralja nebeskoga:</p><p class="stih2">pokoljenja upravljat će ti radosne hvale.</p><p class="stih1"> <span class="brojRetka" id="14">14</span>Prokleti svi oni koji te mrze,</p><p class="stih2">blagoslovljeni zauvijek oni koji te ljube.</p><p class="stih1"> <span class="brojRetka" id="15">15</span>Veseli se i raduj se zbog sinova pravednih,</p><p class="stih2">jer će biti sakupljeni</p><p class="stih2">i blagoslivljat će Gospoda pravednih.</p><p class="stih2">Blaženi oni koji te ljube!</p><p class="stih2">Veselit će se zbog tvoga mira!</p><p class="stih1"> <span class="brojRetka" id="16">16</span>Blaženi svi koji se rastužiše zbog tvojih nesreća,</p><p class="stih2">jer će se radovati kad vide svu tvoju slavu</p><p class="stih2">i radovat će se uvijeke.</p><p class="stih2">Duša moja neka hvali Boga, kralja velikoga!</p><p class="stih1"> <span class="brojRetka" id="17">17</span>Jer će Jeruzalem biti obnovljen safirom i smaragdom,</p><p class="stih2">njegove zidine dragim kamenjem,</p><p class="stih2">tornjevi i bedemi čistim zlatom,</p><p class="stih2">a trgovi popločani berilom, dijamantom</p><p class="stih2">i dragim kamenjem iz Ofira.</p><p class="stih1"> <span class="brojRetka" id="18">18</span>Njegove će ulice kazivati: ‘Aleluja!’</p><p class="stih2">i klicat će: ‘Blagoslovljen Bog, uzvišen dovijeka.’«</p>