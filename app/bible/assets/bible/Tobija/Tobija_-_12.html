<h4>Anđeo se otkriva</h4><p class="pocetakParagrafa"> <span class="brojRetka" id="1">1</span>Potom Tobit pozva Tobiju, sina svoga, i reče mu: »Sine, pobrini se za plaću čovjeku koji je išao s tobom; a treba mu dati i štogod povrh toga.«</p><p class="pocetakParagrafa"> <span class="brojRetka" id="2">2</span>Sin odgovori: »Neću štetovati dadem li mu i polovicu onoga što sam donio,  <span class="brojRetka" id="3">3</span>jer me doveo k tebi zdrava, izliječio moju ženu, podigao moj novac, a onda i tebi vratio zdravlje.«  <span class="brojRetka" id="4">4</span>Starac odgovori: »To mu s pravom pripada!«</p><p class="pocetakParagrafa"> <span class="brojRetka" id="5">5</span>Onda pozva anđela i kaza mu: »Uzmi polovicu od svega onoga što ste donijeli.«  <span class="brojRetka" id="6">6</span>Tada anđeo pozva njih dvojicu u stranu i reče im:</p><p class="pocetakParagrafa">»Blagoslivljajte Boga, hvalite ga i veličajte, hvalite ga pred svim živima zbog onoga što je za vas učinio. Lijepo je hvaliti Boga i uznositi ime njegovo; bogobojazno razglašavati djela njegova.  <span class="brojRetka" id="7">7</span>Lijepo je čuvati tajnu kraljevu, ali je slavno otkrivati djela Božja. Činite dobro, i neće vas zlo snaći.</p><p class="pocetakParagrafa"> <span class="brojRetka" id="8">8</span>Dobra je molitva s postom, s milostinjom i s pravednošću. Bolje je malo s pravednošću nego mnogo s nepravdom. Bolje je dijeliti milostinju nego sabirati u hrpe zlato.  <span class="brojRetka" id="9">9</span>Milostinja oslobađa od smrti, ona čisti od svakoga grijeha. Koji dijele milostinju i čine pravednost napunit će se života,  <span class="brojRetka" id="10">10</span>a koji griješe bit će dušmani životu svome.</p><p class="pocetakParagrafa"> <span class="brojRetka" id="11">11</span>Neću vam sakriti ništa: kazah već da je lijepo čuvati tajnu kraljevu, ali je slavno otkrivanje Božjih djela.  <span class="brojRetka" id="12">12</span>I kad ste molili ti i tvoja snaha Sara, ja sam nosio vaše molitve Svetome; kad si ti pokapao mrtve, i ja sam bio uza te;  <span class="brojRetka" id="13">13</span>kad se nisi skanjivao da ustaneš i prekineš svoj ručak da bi pokopao onog mrtvaca, nije mi bilo skriveno da vršiš dobro djelo; i bio sam s tobom.  <span class="brojRetka" id="14">14</span>Sada, Bog me poslao da izliječim tebe i tvoju snahu Saru.  <span class="brojRetka" id="15">15</span>Ja sam Rafael, jedan od sedmorice svetih anđela koji na nebesima donose molitve svetih i stupaju pred Slavom Svetoga!«  <span class="brojRetka" id="16">16</span>Njih se dvojica preplašiše i padoše ničice, jer ih zahvati velik strah.  <span class="brojRetka" id="17">17</span>Ali im anđeo reče:</p><p class="pocetakParagrafa">»Ne plašite se! Mir s vama! Blagoslivljajte Boga uvijeke!  <span class="brojRetka" id="18">18</span>Ta ja ne dođoh jer se meni svidjelo, nego po zapovijedi Boga našega: zato ga blagoslivljajte uvijeke.  <span class="brojRetka" id="19">19</span>Sve sam dane dopuštao da me vide vaše oči, ali nisam ni jeo ni pio: vi ste motrili samo privid.  <span class="brojRetka" id="20">20</span>Sada hvalite Boga, a ja se vraćam onome koji me i poslao. Zapišite u knjizi sve što se zbilo.«</p><p class="pocetakParagrafa"> <span class="brojRetka" id="21">21</span>Onda oni ustadoše, ali ga više ne vidješe. Hvalili su velika i čudesna djela Božja i pripovijedali kako im se ukazao anđeo Gospodnji.</p>