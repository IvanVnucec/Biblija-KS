<h4>Rafael prati Tobiju</h4><p class="pocetakParagrafa"> <span class="brojRetka" id="1">1</span>Tobija odgovori ocu: »Oče moj, učinit ću sve što si mi naredio.  <span class="brojRetka" id="2">2</span>Samo, kako ću preuzeti novac kad ne znam onoga u koga je pohranjen?«  <span class="brojRetka" id="3">3</span>Onda mu otac dade zadužnicu i reče: »Potraži čovjeka koji će ići s tobom, a ja ću ga nagraditi. Idi, dakle, i podigni novac.«</p><p class="pocetakParagrafa"> <span class="brojRetka" id="4">4</span>Tobija ode da potraži takva čovjeka i nađe Rafaela. Tobija nije znao da je to anđeo Božji.  <span class="brojRetka" id="5">5</span>I upita ga: »Bi li htio sa mnom u Rages Medijski? Znaš li put onamo?«  <span class="brojRetka" id="6">6</span>Anđeo mu odvrati: »Bih. Poći ću s tobom. Znam put, bijah već gost našega brata Gabaela.«  <span class="brojRetka" id="7">7</span>Tobija mu reče: »Počekaj da javim ocu.«  <span class="brojRetka" id="8">8</span>Anđeo mu kaza: »Idi i ne zadržavaj se.«</p><p class="pocetakParagrafa"> <span class="brojRetka" id="9">9</span>Onda Tobija ode ocu te mu reče: »Evo, našao sam onoga koji će ići sa mnom.« A otac će mu: »Dovedi ga meni da čujem kojemu plemenu pripada i je li pouzdan da ti bude pratilac.«  <span class="brojRetka" id="10">10</span>Tobija ga zovnu, pa kad on uđe, zagrliše se.</p><p class="pocetakParagrafa"> <span class="brojRetka" id="11">11</span>Onda ga Tobit upita: »Brate, kojemu rodu i kojoj obitelji pripadaš? Kaži mi!«  <span class="brojRetka" id="12">12</span>On mu odgovori: »Tražiš li rod i obitelj ili nekoga koji će za nagradu pratiti tvoga sina?« Tobit će mu na to: »Brate, hoću da znam koji su ti preci i kako se zoveš.«  <span class="brojRetka" id="13">13</span>A on će: »Ja sam Azarja, sin Ananije, najstarijeg od tvoje braće.«  <span class="brojRetka" id="14">14</span>Tobit mu kaza: »Dobro mi došao! I ne ljuti se na me zato što sam htio doznati za tvoj rod i za tvoje ime. Ti si, dakle, moj brat iz ugledna i plemenita roda. Poznavao sam dobro i Ananiju i Jatana, sinove velikog Semeja, kad smo išli zajedno u Jeruzalem da se poklonimo i prikažemo prvine i desetine plodina. Oni nisu nikada zašli na stranputicu. Braća su ti ljudi valjani. Pripadaš plemenitu rodu.  <span class="brojRetka" id="15">15</span>Ali mi kaži kakvu ću ti nagradu dati: jednu drahmu na dan i sve što je potrebno tebi i mome sinu.  <span class="brojRetka" id="16">16</span>I još ću ti dodati nešto povrh plaće kad se vratite živi i zdravi.«</p><p class="pocetakParagrafa"> <span class="brojRetka" id="17">17</span>Dogovoriše se tako.</p><p class="pocetakParagrafa">A onda kaza Tobiji: »Spremi se i sretan vam put obojici!« Sin spremi sve za put. I reče mu njegov otac: »Idi s ovim čovjekom, a Bog koji na nebu stoluje udijelio vam sretno putovanje i anđeo njegov pratio vas!«</p><p class="pocetakParagrafa"> <span class="brojRetka" id="18">18</span>Ali Ana, majka Tobijina, zaplaka i ukori Tobita: »Zašto si dopustio da nam sin ode? Nije li on štap naših ruku kad ulazi i izlazi pred nama?  <span class="brojRetka" id="19">19</span>Ne bilo toga novca, smeće je prema našem sinu.  <span class="brojRetka" id="20">20</span>Ta ovo što nas je Bog ostavio u životu – dosta nam je.«  <span class="brojRetka" id="21">21</span>Tobit joj odgovori: »Ne govori tako, sestro. Vratit će se on živ i zdrav i tvoje će ga oči opet ugledati.  <span class="brojRetka" id="22">22</span>Ta prati ga dobar anđeo i njegovo će putovanje biti sretno, vratit će se živ i zdrav.«</p><p class="pocetakParagrafa"> <span class="brojRetka" id="23">23</span>Onda ona prestade plakati.</p>