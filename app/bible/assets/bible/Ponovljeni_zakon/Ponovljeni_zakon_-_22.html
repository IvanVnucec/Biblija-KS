<h4>Propisi o tuđem vlasništvu</h4><p class="pocetakParagrafa"> <span class="brojRetka" id="1">1</span>»Kad vidiš kako luta vol ili ovca tvoga brata, nemoj proći mimo njih, nego ih otjeraj svome bratu.  <span class="brojRetka" id="2">2</span>Ako ti brat nije blizu ili ga ne znaš, kući ih svojoj dotjeraj pa neka ostanu kod tebe dokle brat tvoj ne dođe po njih. Tada mu ih vrati.  <span class="brojRetka" id="3">3</span>Tako čini s njegovim magarcem, s njegovim ogrtačem i sa svime što brat tvoj izgubi, a ti nađeš. Nije ti dopušteno prolaziti mimo njegovo.</p><p class="pocetakParagrafa"> <span class="brojRetka" id="4">4</span>Kad opaziš kako se magarac tvoga brata ili njegov vol svalio na putu, ne kloni se, nego mu pomozi da ih podigne.</p><p class="pocetakParagrafa"> <span class="brojRetka" id="5">5</span>Žena ne smije na se stavljati muške odjeće, a muškarac se ne smije oblačiti u ženske haljine. Tko bi to činio bio bi odvratan Jahvi, Bogu svome.</p><p class="pocetakParagrafa"> <span class="brojRetka" id="6">6</span>Ako putem naiđeš na ptičje gnijezdo sa ptićima ili s jajima, na stablu ili na zemlji, a majka bude ležala sa ptićima ili na jajima, nemoj uzimati majke sa ptićima:  <span class="brojRetka" id="7">7</span>pusti majku na slobodu, a ptiće uzmi. Tako ćeš imati sreću i dug život.</p><p class="pocetakParagrafa"> <span class="brojRetka" id="8">8</span>Kad gradiš novu kuću, na krovu načini ogradu da svoju kuću, kad bi tko s nje pao, ne okaljaš krvlju.</p><p class="pocetakParagrafa"> <span class="brojRetka" id="9">9</span>Po svome vinogradu nemoj sijati drugog usjeva da ne bi bila posvećena čitava ljetina: i plod sjemena i rod vinograda.</p><p class="pocetakParagrafa"> <span class="brojRetka" id="10">10</span>Ne upreži u plug vola i magarca zajedno.</p><p class="pocetakParagrafa"> <span class="brojRetka" id="11">11</span>Ne oblači se u tkaninu otkanu od vune i lana zajedno.</p><p class="pocetakParagrafa"> <span class="brojRetka" id="12">12</span>Na četiri roglja ogrtača kojim se zaogrćeš napravi rese.«</p><p class="noviRedak"> <h4>Dobar glas mlade žene</h4><p class="pocetakParagrafa"> <span class="brojRetka" id="13">13</span>»Ako koji čovjek uzme ženu i uđe k njoj, ali je potom zamrzi,  <span class="brojRetka" id="14">14</span>pripiše joj ružnoće i ozloglasi je govoreći: ‘Oženih se njome, ali kad joj priđoh, ne nađoh u nje znakova djevičanstva’ –  <span class="brojRetka" id="15">15</span>neka tada djevojčin otac i majka uzmu dokaz djevojčina djevičanstva te ga iznesu pred gradske starješine na vrata.  <span class="brojRetka" id="16">16</span>Potom neka progovori starješinama djevojčin otac: ‘Ovome sam čovjeku dao svoju kćer za ženu, ali mu je omrzla.  <span class="brojRetka" id="17">17</span>Stoga joj pripisuje svašta ružno i tvrdi: nisam u tvoje kćeri našao znakove djevičanstva. Ali evo djevičanskih znakova moje kćeri!’ I neka razastru plahtu pred gradskim starješinama.  <span class="brojRetka" id="18">18</span>Neka tada starješine onoga grada uzmu muža pa ga kazne;  <span class="brojRetka" id="19">19</span>neka ga, zato što je pronio ružan glas o jednoj izraelskoj djevici, udare globom od stotinu srebrnika pa ih dadnu ocu mlade žene. I neka mu ona i dalje bude ženom da je ne može pustiti dok je živ.</p><p class="pocetakParagrafa"> <span class="brojRetka" id="20">20</span>Ali ako optužba – da se na mladoj ženi nije našlo djevičanstvo – bude istinita,  <span class="brojRetka" id="21">21</span>neka djevojku izvedu na kućna vrata njezina oca pa neka je ljudi njezina grada kamenjem zasiplju dok ne umre, jer je počinila besramnost u Izraelu odajući se bludu u očevu domu. Tako ćeš iskorijeniti zlo iz svoje sredine.«</p><p class="noviRedak"> <h4>Preljub i bludnost</h4><p class="pocetakParagrafa"> <span class="brojRetka" id="22">22</span>»Ako se koji čovjek zateče gdje leži sa ženom udatom za drugoga, neka oboje – i čovjek koji je ležao sa ženom i sama žena – budu smaknuti. Tako ćeš iskorijeniti zlo iz Izraela.  <span class="brojRetka" id="23">23</span>Ako mladu djevicu zaručenu za nekoga u gradu sretne drugi čovjek i s njom legne,  <span class="brojRetka" id="24">24</span>oboje ih dovedite do vrata toga grada pa ih kamenjem zasipljite dok ne umru: djevojku što nije zvala u pomoć u gradu, a čovjeka što je oskvrnuo ženu bližnjega svoga. Tako ćeš iskorijeniti zlo iz svoje sredine.</p><p class="pocetakParagrafa"> <span class="brojRetka" id="25">25</span>Ako čovjek u polju naiđe na zaručenu djevojku i silom legne s njom, onda neka se pogubi samo taj što je s njom legao;  <span class="brojRetka" id="26">26</span>a djevojci nemoj ništa: nema na njoj krivnje kojom bi zasluživala smrt. Jer to je kao da navali tko na bližnjega svoga i ubije ga.  <span class="brojRetka" id="27">27</span>On ju je zatekao u polju; i premda je zaručena djevojka zapomagala, nije bilo nikoga da joj priskoči u pomoć.</p><p class="pocetakParagrafa"> <span class="brojRetka" id="28">28</span>Ako čovjek naiđe na mladu djevicu koja nije zaručena te je pograbi i s njom legne, pa budu uhvaćeni na djelu,  <span class="brojRetka" id="29">29</span>tada čovjek koji je s njom ležao neka djevojčinu ocu dade pedeset srebrnika. A budući da ju je oskvrnuo, neka je uzme za ženu da je ne može pustiti dok je živ.</p></p></p>