<p class="pocetakParagrafa"> <span class="brojRetka" id="1">1</span>Tada se okrenusmo i pođosmo prema Bašanu. Presrete nas bašanski kralj Og sa svim svojim narodom i nametnu nam boj kod Edreja.  <span class="brojRetka" id="2">2</span>Tada mi Jahve reče: ‘Ne boj ga se! Ta u tvoje sam ruke predao njega, sav njegov narod i njegovu zemlju. Učini s njim kako si učinio sa Sihonom, kraljem amorejskim, koji je živio u Hešbonu.’  <span class="brojRetka" id="3">3</span>Tako je Jahve, Bog naš, u ruke naše predao i bašanskoga kralja Oga sa svim njegovim narodom. Tukli smo ga tako da mu nitko na životu nije ostao.  <span class="brojRetka" id="4">4</span>Osvojili smo tada sve njegove gradove. Nije bilo grada koji im nismo oteli – šezdeset gradova, zapravo svu argopsku krajinu, Ogovo kraljevstvo u Bašanu.  <span class="brojRetka" id="5">5</span>Svi su oni gradovi bili utvrđeni visokim zidinama, vratima i prijevornicama. Uz njih je bilo veoma mnogo otvorenih zaselaka.  <span class="brojRetka" id="6">6</span>Udarismo ih prokletstvom – kako smo učinili i sa Sihonom, kraljem hešbonskim – zatrvši svaki grad, ljude, žene i djecu.  <span class="brojRetka" id="7">7</span>A svu stoku i plijen po tim gradovima zadržasmo za se.</p><p class="pocetakParagrafa"> <span class="brojRetka" id="8">8</span>Tako smo u ono vrijeme iz ruku dvaju amorejskih kraljeva uzeli zemlju što se nalazi s onu stranu Jordana, od potoka Arnona do brda Hermona ( <span class="brojRetka" id="9">9</span>Sidonci zovu Hermon Sirjon, a Amorejci ga zovu Senir):  <span class="brojRetka" id="10">10</span>sve gradove po Visoravni, sav Gilead i sav Bašan, sve do Salke i Edreja – gradove Ogova kraljevstva u Bašanu. ( <span class="brojRetka" id="11">11</span>Bašanski kralj Og jedini je od preostalih Refaimovaca. Krevet njegov, odar od željeza, još se nalazi u Rabi, gradu sinova Amonovih: deset je lakata – običnih lakata – dug, a četiri lakta širok.)«</p><p class="noviRedak"> <h4>Zemlja je dar Božji</h4><p class="pocetakParagrafa"> <span class="brojRetka" id="12">12</span>»To je, dakle, bila zemlja koju smo zauzeli u ono vrijeme, počev od Aroera, koji je na potoku Arnonu. Polovicu gileadskog pogorja s njegovim gradovima dao sam Rubenovcima i Gadovcima.  <span class="brojRetka" id="13">13</span>Ostatak Gileada i sav Bašan, Ogovo kraljevstvo, dodijelio sam polovini Manašeova plemena. (Sva argopska krajina i sav Bašan zove se zemlja refaimska.  <span class="brojRetka" id="14">14</span>Manašeov sin Jair zauzeo je svu argopsku krajinu do međe Gešurovaca i Maakinovaca. On ta mjesta bašanska nazva svojim imenom, pa se još i danas zovu Jairova Sela.)  <span class="brojRetka" id="15">15</span>Makiru sam dodijelio Gilead.  <span class="brojRetka" id="16">16</span>Rubenovcima i Gadovcima dao sam od Gileada do potoka Arnona – sredina potoka jest međa – i do potoka Jaboka, amonske granice.  <span class="brojRetka" id="17">17</span>A granicom su služile Araba i Jordan od Kinereta do mora uz Arabu – Slanog mora – na podnožju obronaka Pisge prema istoku.«</p><p class="noviRedak"> <h4>Posljednje upute Mojsijeve</h4><p class="pocetakParagrafa"> <span class="brojRetka" id="18">18</span>»U ono vam vrijeme naredih: ‘Jahve, Bog vaš, daje vam ovu zemlju u posjed. Svi vi koji ste od boja pođite naoružani pred svojom braćom Izraelcima.  <span class="brojRetka" id="19">19</span>Jedino žene vaše, djeca vaša i stoka vaša – znam da imate mnogo stoke – neka ostanu u vašim gradovima što vam ih dodijelih  <span class="brojRetka" id="20">20</span>dokle Jahve ne dadne miran boravak i vašoj braći kao i vama; tako da i oni zauzmu zemlju što im je Jahve, Bog vaš, daje s onu stranu Jordana. Istom onda neka se svaki od vas vrati na posjed što sam vam ga dodijelio.’  <span class="brojRetka" id="21">21</span>U ono sam vrijeme naredio Jošui: ‘Svojim si očima vidio što je sve Jahve, Bog vaš, učinio onoj dvojici kraljeva. Tako će Jahve učiniti sa svim kraljevstvima preko kojih budeš prelazio.  <span class="brojRetka" id="22">22</span>Ne bojte se njih! Ta Jahve, Bog vaš, bori se za vas.’«</p><p class="noviRedak"> <h4>Mojsije neće ući u obećanu zemlju</h4><p class="pocetakParagrafa"> <span class="brojRetka" id="23">23</span>»Tada zamolih milost u Jahve:  <span class="brojRetka" id="24">24</span>‘Gospodine moj, Jahve! Ti si počeo pokazivati svome sluzi svoju veličajnost i svoju moć. Ta koji bog, na nebu ili na zemlji, može izvesti takva djela i čudesa kao što su tvoja!  <span class="brojRetka" id="25">25</span>Dopusti mi da odem onamo i pogledam onu blaženu zemlju preko Jordana, onaj krasni gorski kraj i Libanon!’  <span class="brojRetka" id="26">26</span>Ali je Jahve, zbog vas, bio na me ljut, pa me nije uslišao. ‘Dosta’, reče mi Jahve, ‘ne govori mi više o tom!  <span class="brojRetka" id="27">27</span>Popni se na vrhunac Pisge i upri oči svoje na zapad, sjever, jug i istok. Razmotri dobro očima svojim, jer preko Jordana nećeš prijeći.  <span class="brojRetka" id="28">28</span>Uputi Jošuu, osokoli ga i ohrabri! On neka ide na čelu ovoga naroda; neka ih on uvede u posjed zemlje koju vidiš.’</p><p class="pocetakParagrafa"> <span class="brojRetka" id="29">29</span>Tako smo ostali u toj dolini kraj Bet Peora.«</p></p></p></p>