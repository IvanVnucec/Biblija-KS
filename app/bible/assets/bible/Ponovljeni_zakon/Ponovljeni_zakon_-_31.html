<h2>IV. MOJSIJEV SVRŠETAK</h2><h4>Jošua određen za vođu</h4><p class="pocetakParagrafa"> <span class="brojRetka" id="1">1</span>Mojsije dođe da upravi ove riječi svemu Izraelu:  <span class="brojRetka" id="2">2</span>»Meni je danas sto dvadeset godina« – reče im. »Ne mogu više izlaziti i ulaziti. A Jahve mi je rekao: ‘Nećeš prijeći ovog Jordana!’  <span class="brojRetka" id="3">3</span>Sam Jahve, Bog tvoj, pred tobom će prijeći; on će pred tobom potući one narode da ih otjerate s posjeda. Jošua će pred tobom ići, kako je Jahve rekao.  <span class="brojRetka" id="4">4</span>Jahve će postupiti s njima kako je postupio sa Sihonom i Ogom, amorejskim kraljevima, i njihovom zemljom kad ih uništi.  <span class="brojRetka" id="5">5</span>Pred vas će ih Jahve položiti, a vi ćete s njima postupati prema svim naredbama koje sam vam dao.  <span class="brojRetka" id="6">6</span>Ohrabrite se i budite odlučni! Ne bojte se i nemojte prédati pred njima. Ta sâm Jahve, Bog tvoj, ide s tobom; neće te zapustiti niti će te ostaviti.«</p><p class="pocetakParagrafa"> <span class="brojRetka" id="7">7</span>Tada Mojsije zovnu Jošuu pa mu reče pred svim Izraelom: »Ohrabri se i budi odlučan! Jer ti ćeš ići s ovim narodom u zemlju za koju se Jahve zakle ocima njihovim da će im je dati; ti ćeš im je predavati u baštinu.  <span class="brojRetka" id="8">8</span>Sam Jahve ide pred tobom; on će s tobom biti; neće te zapustiti niti će te ostaviti. Ne boj se i ne dršći!«</p><p class="noviRedak"> <h4>Sedmogodišnja proslava Saveza</h4><p class="pocetakParagrafa"> <span class="brojRetka" id="9">9</span>Mojsije napisa ovaj Zakon i predade ga svećenicima, sinovima Levijevim, koji su nosili Kovčeg saveza Jahvina, i svim izraelskim starješinama.  <span class="brojRetka" id="10">10</span>Mojsije im naredi: »Svake sedme godine – godine oprosne – na Blagdan sjenicâ,  <span class="brojRetka" id="11">11</span>kad dođe sav Izrael da vidi lice Jahve, Boga tvoga, na mjestu koje on odabere, pročitaj ovaj Zakon u nazočnosti svega Izraela.  <span class="brojRetka" id="12">12</span>Saberi narod – ljude, žene, djecu i došljaka što bude u tvojim gradovima – da čuju i da nauče bojati se Jahve, Boga vašega, pa da drže i vrše sve riječi ovog Zakona.  <span class="brojRetka" id="13">13</span>Sinovi njihovi, koji to još ne znaju, čut će i naučit će bojati se Jahve, Boga vašega, sve vrijeme dok budete živjeli na zemlji što ćete je, prešavši Jordan, zaposjesti.«</p><p class="noviRedak"> <h4>Predgovor Mojsijevu hvalospjevu</h4><p class="pocetakParagrafa"> <span class="brojRetka" id="14">14</span>Jahve reče Mojsiju: »Evo se bliži vrijeme tvoje smrti. Zovni Jošuu i nađite se u Šatoru sastanka da mu dam zapovijedi.«</p><p class="pocetakParagrafa">Mojsije i Jošua dođu u Šator sastanka.  <span class="brojRetka" id="15">15</span>U Šatoru pokaže se Jahve u stupu od oblaka. Stup od oblaka stajao je na ulazu u Šator.</p><p class="pocetakParagrafa"> <span class="brojRetka" id="16">16</span>Jahve reče Mojsiju: »Evo ćeš naskoro počinuti sa svojim ocima. A narod će se ovaj dići da čini blud idući za tuđim bogovima one zemlje u koju će naskoro ući; mene će napustiti i prekršit će moj savez što ga s njim sklopih.  <span class="brojRetka" id="17">17</span>I onda će se izliti moj gnjev na nj. Ostavit ću ih tada i sakriti od njih svoje lice da budu proždirani. Snaći će ih mnoga zla i nevolje i onda će reći: ‘Zar me ne snalaze ove nevolje zbog toga što Bog moj nije u mojoj sredini?’  <span class="brojRetka" id="18">18</span>A ja ću sasvim sakriti svoje lice u taj dan, zbog svega zla što ga budu činili okrećući se drugim bogovima.</p><p class="pocetakParagrafa"> <span class="brojRetka" id="19">19</span>Pišite sada sebi ovu pjesmu. Neka je nauče Izraelci! Stavi je u njihova usta da mi ova pjesma bude svjedokom protiv Izraelaca.  <span class="brojRetka" id="20">20</span>Kad ih dovedem u zemlju kojom teče med i mlijeko i za koju se zakleh ocima njihovim i kad se najedu, nasite i ugoje, okrenut će se oni drugim bogovima i njima će iskazivati štovanje; mene će prezreti i prekršiti moj savez.  <span class="brojRetka" id="21">21</span>A kad ih snađu mnoge nesreće i nevolje, ova pjesma, jer je njihovo potomstvo neće nikada zaboraviti, pružit će svjedočanstvo protiv njih. Jer znam ja njihove osnove i što već danas snuju, prije nego sam ih i doveo u zemlju koju im pod zakletvom obećah.«</p><p class="pocetakParagrafa"> <span class="brojRetka" id="22">22</span>Toga dana napisa Mojsije ovu pjesmu i nauči Izraelce pjesmi.</p><p class="pocetakParagrafa"> <span class="brojRetka" id="23">23</span>Nunovu sinu Jošui naloži: »Ohrabri se i budi odlučan! Jer ti ćeš uvesti Izraelce u zemlju za koju sam im se zakleo. I ja ću biti s tobom.«</p><p class="pocetakParagrafa"> <span class="brojRetka" id="24">24</span>Kad Mojsije napisa riječi ovoga Zakona u knjigu,  <span class="brojRetka" id="25">25</span>tada naredi Levijevcima, koji su nosili Kovčeg saveza Jahvina:  <span class="brojRetka" id="26">26</span>»Uzmite knjigu ovoga Zakona i položite je uz Kovčeg saveza Jahvina. Neka ondje bude svjedokom protiv tebe!  <span class="brojRetka" id="27">27</span>Ta znam ja tvoju buntovnost i tvoju tvrdu šiju. Evo i danas, dok još s vama živim, bunite se protiv Jahve. A kako li nećete kad ja umrem!«</p><p class="noviRedak"> <h4>Mojsijeva pjesma</h4><p class="pocetakParagrafa"> <span class="brojRetka" id="28">28</span>»Saberite k meni sve starješine svojih plemena i svoje nadglednike da na njihove uši kažem ove riječi te da protiv njih uzmem za svjedoke nebo i zemlju.  <span class="brojRetka" id="29">29</span>Jer znam ja da ćete se nakon moje smrti izopačiti i skrenuti s puta koji sam vam odredio; nesreća će vas snaći u budućim vremenima kad budete činili što je Jahvi nemilo i gnjevili ga djelima ruku svojih.«</p><p class="pocetakParagrafa"> <span class="brojRetka" id="30">30</span>A onda, na uši sve zajednice izraelske, Mojsije izgovori do kraja riječi ove pjesme:</p><p class="noviRedak"> </p></p></p></p>