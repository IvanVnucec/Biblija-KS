<h4>Poslušnost pribavlja baštinu</h4><p class="pocetakParagrafa"> <span class="brojRetka" id="1">1</span>»Ljubi, dakle, Jahvu, Boga svoga, i vrši u sve dane njegove naredbe, njegove zakone, uredbe i zapovijedi.  <span class="brojRetka" id="2">2</span>Vi, a ne vaši sinovi, koji nisu ni upoznali ni vidjeli pouke Jahve, Boga vašega, danas ste se osvjedočili o njegovoj veličajnosti, o njegovoj moćnoj ruci, ispruženoj mišici,  <span class="brojRetka" id="3">3</span>o znamenjima njegovima i o djelima što ih učini usred Egipta na faraonu, kralju egipatskom, i na svoj zemlji njegovoj;  <span class="brojRetka" id="4">4</span>što je učinio egipatskoj vojsci, njihovim konjima i kolima; kako ih je preplavio vodama Crvenog mora kad su vas progonili i kako ih je zatro do današnjeg dana;  <span class="brojRetka" id="5">5</span>što je za vas radio u pustinji dok ne stigoste do ovoga mjesta;  <span class="brojRetka" id="6">6</span>što je učinio s Datanom i Abiramom, sinovima Eliaba, Rubenova potomka, kad zemlja rastvori ralje svoje te ih proguta sred svega Izraela, njih i njihove obitelji, njihove šatore i sve što imahu.  <span class="brojRetka" id="7">7</span>Vaše su oči vidjele sva ta velika djela što ih je Jahve učinio.</p><p class="pocetakParagrafa"> <span class="brojRetka" id="8">8</span>Zato držite sve zapovijedi što vam ih danas naređujem da budete jaki te uzmete u posjed zemlju u koju idete da je osvojite;  <span class="brojRetka" id="9">9</span>napokon, da dugo živite u zemlji za koju se zakleo Jahve ocima vašim da će je dati njima i njihovu potomstvu – zemlju kojom teče med i mlijeko.  <span class="brojRetka" id="10">10</span>Jer zemlja u koju ideš da je zaposjedneš nije kao zemlja egipatska iz koje ste izašli, gdje si, posijavši sjeme, morao svoj usjev svojom nogom natapati kao što se natapa povrtnjak.  <span class="brojRetka" id="11">11</span>Zemlja u koju idete da je zaposjednete zemlja je bregova i dolova i natapa je dažd nebeski;  <span class="brojRetka" id="12">12</span>zemlja nad kojom Jahve, Bog tvoj, bdî; na kojoj oči Jahve, Boga tvoga, uvijek počivaju, od početka do svršetka godine.</p><p class="pocetakParagrafa"> <span class="brojRetka" id="13">13</span>Zato, ako doista poslušate zapovijedi koje vam danas izdajem i budete ljubili Jahvu, Boga svoga, i služili mu svim srcem svojim i svom dušom svojom,  <span class="brojRetka" id="14">14</span>davat ću vašoj zemlji kišu u pravo vrijeme: u jesen i u proljeće, i moći ćeš sabirati svoje žito, svoje vino i svoje ulje;  <span class="brojRetka" id="15">15</span>travu ću davati po tvome polju tvome blagu. Tako ćeš jesti i biti sit.  <span class="brojRetka" id="16">16</span>Pazite da se vaše srce ne zavede, da ne pođete stranputicom, da drugim bogovima ne iskazujete štovanje i da im se ne klanjate.  <span class="brojRetka" id="17">17</span>Jer tada bi na vas Jahve usplamtio gnjevom: nebesa bi zatvorio; kiše ne bi bilo; zemlja ne bi davala roda i vas bi brzo nestalo s te dobre zemlje koju vam Jahve daje.</p><p class="pocetakParagrafa"> <span class="brojRetka" id="18">18</span>Utisnite ove moje riječi u svoje srce i svoju dušu; kao znak ih privežite na svoju ruku; neka vam budu kao zapis među očima!  <span class="brojRetka" id="19">19</span>Poučite u njima svoje sinove; izgovarajte ih kad sjedite u svojoj kući i kad idete putem; kad liježete i kad ustajete.  <span class="brojRetka" id="20">20</span>Ispišite ih na dovratnike svoje kuće i na svoja vrata  <span class="brojRetka" id="21">21</span>da vaši dani i dani vaših sinova u zemlji za koju se Jahve zakleo vašim ocima da će im je dati – budu brojni kao dani nebesa nad zemljom.</p><p class="pocetakParagrafa"> <span class="brojRetka" id="22">22</span>Ako budete vjerno držali sve ove zapovijedi koje vam naređujem, vršili ih i ljubili Jahvu, Boga svoga, hodili svim njegovim putovima i čvrsto se priljubili uz njega,  <span class="brojRetka" id="23">23</span>Jahve će ispred vas protjerati sve te narode i vi ćete s posjeda odagnati narode brojnije i jače od sebe.  <span class="brojRetka" id="24">24</span>Svako mjesto na koje stupi vaša noga bit će vaše; od pustinje i Libanona, od Rijeke, rijeke Eufrata, do Zapadnog mora sterat će se vaše područje.  <span class="brojRetka" id="25">25</span>Nitko se neće održati pred vama; strah i trepet raširit će Jahve, Bog vaš, po svoj zemlji u koju stupite, kako vam je rekao.«</p><p class="noviRedak"> <h4>Blagoslov i prokletstvo</h4><p class="pocetakParagrafa"> <span class="brojRetka" id="26">26</span>»Gledajte! Nudim vam danas blagoslov i prokletstvo:  <span class="brojRetka" id="27">27</span>blagoslov, budete li slušali zapovijedi Jahve, Boga svoga, koje vam danas dajem;  <span class="brojRetka" id="28">28</span>a prokletstvo, ne budete li slušali zapovijedi Jahve, Boga svoga, nego sađete s puta koji vam danas određujem te pođete za drugim bogovima kojih niste poznavali.  <span class="brojRetka" id="29">29</span>Kada te Jahve, Bog tvoj, uvede u zemlju u koju ideš da je zaposjedneš, tada nad gorom Gerizimom izreci blagoslov, a prokletstvo nad gorom Ebalom.  <span class="brojRetka" id="30">30</span>Te se gore izdižu, kako znate, s onu stranu Jordana, za putom prema zapadu, u zemlji Kanaanaca, koji žive u Arabi, nasuprot Gilgalu, uz hrast More.</p><p class="pocetakParagrafa"> <span class="brojRetka" id="31">31</span>Eto ćete prijeći preko Jordana da zaposjednete zemlju koju vam daje Jahve, Bog vaš. Zaposjednite je i nastanite se u njoj.  <span class="brojRetka" id="32">32</span>Ali držite i vršite sve zakone i uredbe koje vam danas izlažem.«</p></p>