<h4>Deset zapovijedi</h4><p class="pocetakParagrafa"> <span class="brojRetka" id="1">1</span>Mojsije sazva sav Izrael te im reče: »Čuj, Izraele, naredbe i zapovijedi što ih danas izričem u tvoje uši! Naučite ih, držite i vršite.  <span class="brojRetka" id="2">2</span>Jahve, Bog naš, sklopio je s nama savez na Horebu.  <span class="brojRetka" id="3">3</span>Nije Jahve sklopio taj savez s našim očevima, nego baš s nama svima koji smo danas ovdje živi.  <span class="brojRetka" id="4">4</span>Licem je u lice Jahve govorio s vama na brdu iz ognja.  <span class="brojRetka" id="5">5</span>Ja sam u ono vrijeme stajao između Jahve i vas da vam objavim Jahvine riječi, jer se vi, u strahu od ognja, niste htjeli peti na brdo. Rekao je:</p><p class="pocetakParagrafa"> <span class="brojRetka" id="6">6</span>‘Ja sam Jahve, Bog tvoj, koji sam te izveo iz zemlje egipatske, iz kuće ropstva.</p><p class="pocetakParagrafa"> <span class="brojRetka" id="7">7</span>Nemoj imati drugih bogova uz mene!</p><p class="pocetakParagrafa"> <span class="brojRetka" id="8">8</span>Ne pravi sebi lika ni obličja bilo čega što je gore na nebu, ili dolje na zemlji, ili u vodama pod zemljom.  <span class="brojRetka" id="9">9</span>Ne klanjaj im se niti im služi. Jer ja, Jahve, Bog tvoj, Bog sam ljubomoran. Kažnjavam grijeh otaca – onih koji me mrze – na djeci do trećeg i četvrtog koljena,  <span class="brojRetka" id="10">10</span>a iskazujem milosrđe tisućama koji me ljube i vrše moje zapovijedi.</p><p class="pocetakParagrafa"> <span class="brojRetka" id="11">11</span>Ne uzimaj uzalud imena Jahve, Boga svoga, jer Jahve ne oprašta onome koji uzalud izgovara ime njegovo.</p><p class="pocetakParagrafa"> <span class="brojRetka" id="12">12</span>Dan subotnji obdržavaj i svetkuj, kako ti je naredio Jahve, Bog tvoj.  <span class="brojRetka" id="13">13</span>Šest dana radi i obavljaj sav svoj posao.  <span class="brojRetka" id="14">14</span>A sedmoga je dana subota, počinak posvećen Jahvi, Bogu tvome. Tada nikakva posla nemoj raditi: ni ti, ni sin tvoj, ni kći tvoja, ni sluga tvoj, ni sluškinja tvoja, ni vol tvoj, ni magarac tvoj, niti ikakvo živinče tvoje, niti došljak koji je unutar tvojih vrata; tako da mogne otpočinuti i sluga tvoj, i sluškinja tvoja kao i ti.  <span class="brojRetka" id="15">15</span>Sjeti se da si i ti bio rob u zemlji egipatskoj i da te odande izbavio Jahve, Bog tvoj, rukom jakom i ispruženom mišicom. Zato ti je zapovjedio Jahve, Bog tvoj, da držiš dan subotnji.</p><p class="pocetakParagrafa"> <span class="brojRetka" id="16">16</span>Poštuj oca svoga i majku svoju, kako ti je Jahve, Bog tvoj, zapovjedio, da dugo živiš i dobro ti bude na zemlji koju ti Jahve, Bog tvoj, daje.</p><p class="pocetakParagrafa"> <span class="brojRetka" id="17">17</span>Ne ubij!</p><p class="pocetakParagrafa"> <span class="brojRetka" id="18">18</span>Ne učini preljuba!</p><p class="pocetakParagrafa"> <span class="brojRetka" id="19">19</span>Ne ukradi!</p><p class="pocetakParagrafa"> <span class="brojRetka" id="20">20</span>Ne svjedoči lažno na bližnjega svoga!</p><p class="pocetakParagrafa"> <span class="brojRetka" id="21">21</span>Ne poželi žene bližnjega svoga!</p><p class="pocetakParagrafa">Ne poželi kuće bližnjega svoga, ni njive njegove, ni sluge njegova, ni sluškinje njegove, ni vola njegova, ni magarca njegova, niti išta što je bližnjega tvoga.’«</p><p class="noviRedak"> <h4>Susret s Bogom na brdu – Mojsije kao posrednik</h4><p class="pocetakParagrafa"> <span class="brojRetka" id="22">22</span>»Te je riječi na brdu, iz ognja, oblaka i guste tmine, jakim glasom upravio Jahve svemu vašem zboru. Ništa nije dodavao, nego ih je ispisao na dvije kamene ploče te ih predao meni.</p><p class="pocetakParagrafa"> <span class="brojRetka" id="23">23</span>A onda, kad čuste glas iz tmine, dok je brdo plamtjelo u ognju, k meni pristupiše svi vaši plemenski glavari i vaše starješine  <span class="brojRetka" id="24">24</span>pa rekoše: ‘Jahve, Bog naš, očitovao nam je, eto, svoju slavu i svoju veličajnost; čuli smo njegov glas iz ognja; danas smo vidjeli da čovjek može ostati na životu iako mu Bog govori.  <span class="brojRetka" id="25">25</span>A sad, zašto da umremo? Ovaj bi nas veliki oganj mogao proždrijeti; budemo li dalje slušali glas Jahve, Boga svoga, mogli bismo umrijeti.  <span class="brojRetka" id="26">26</span>Jer koji je smrtnik ikad slušao glas Boga živoga kako govori iz ognja – kao mi – i ostao na životu?  <span class="brojRetka" id="27">27</span>Ti se primakni i slušaj sve što će ti reći Jahve, Bog naš. A onda ti nama kaži sve što tebi Jahve, Bog naš, rekne, i mi ćemo to poslušati i izvršiti.’</p><p class="pocetakParagrafa"> <span class="brojRetka" id="28">28</span>Jahve je čuo vaše riječi kad ste mi govorili pa mi reče: ‘Čuo sam riječi što ih je taj narod tebi upravio. Sve što su rekli, dobro je.  <span class="brojRetka" id="29">29</span>Kad bi samo njihova srca bila takva da me se uvijek boje i drže sve moje zapovijedi, da tako vazda budu sretni, oni i njihovo potomstvo!  <span class="brojRetka" id="30">30</span>Hajde, reci im: Vratite se u svoje šatore!  <span class="brojRetka" id="31">31</span>A ti ostani ovdje kod mene; kazat ću ti sve zapovijedi, zakone i uredbe kojima ćeš ih poučiti i koje će oni vršiti u zemlji što im je dajem u posjed.’</p><p class="pocetakParagrafa"> <span class="brojRetka" id="32">32</span>Pazite, dakle, da radite kako vam je Jahve, Bog vaš, naložio! Ne skrećite ni desno ni lijevo.  <span class="brojRetka" id="33">33</span>Slijedite potpuno put koji vam je Jahve, Bog vaš, označio, da tako uzmognete živjeti, imati sreću i dug život u zemlji koju ćete zaposjesti.«</p></p>