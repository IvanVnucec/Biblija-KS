<h4>Pasha</h4><p class="pocetakParagrafa"> <span class="brojRetka" id="1">1</span>»Drži mjesec abib i slavi Pashu u čast Jahvi, Bogu svome, jer te Jahve, Bog tvoj, u mjesecu abibu izveo noću iz Egipta.  <span class="brojRetka" id="2">2</span>Kao pashu u čast Jahvi, Bogu svome, žrtvuj ovce i goveda u mjestu koje Jahve odabere da u njemu nastani ime svoje.  <span class="brojRetka" id="3">3</span>Ništa ukvasano nemoj s njome jesti, nego sedam dana jedi beskvasan kruh – kruh nevoljnički – budući da si u žurbi izišao iz zemlje egipatske: da se svega svog vijeka sjećaš dana kad si izišao iz zemlje egipatske.  <span class="brojRetka" id="4">4</span>Neka se sedam dana u tebe ne vidi kvasac na svemu tvome području i ništa od mesa žrtve što je zakolješ navečer prvoga dana ne smije ostati preko noći do jutra.</p><p class="pocetakParagrafa"> <span class="brojRetka" id="5">5</span>Nije ti dopušteno žrtvovati pashu u bilo kojem gradu što ti ga dadne Jahve, Bog tvoj,  <span class="brojRetka" id="6">6</span>nego u mjestu koje odabere Jahve, Bog tvoj, da ondje nastani ime svoje; samo tu žrtvuj pashu u predvečerje, o zalasku sunca, jer u to si vrijeme izišao iz Egipta.  <span class="brojRetka" id="7">7</span>Skuhaj je i pojedi na mjestu koje odabere Jahve, Bog tvoj. Ujutro se onda okreni i zaputi svojim šatorima.  <span class="brojRetka" id="8">8</span>Šest dana jedi beskvasan kruh, a sedmoga dana neka bude svečani zbor u čast Jahvi, Bogu tvome. Posla nikakva ne radi!«</p><p class="noviRedak"> <h4>Svetkovina žetve</h4><p class="pocetakParagrafa"> <span class="brojRetka" id="9">9</span>»Nabroj sedam tjedana, a tih sedam tjedana uzmi brojiti kad srp počne žeti klasje.  <span class="brojRetka" id="10">10</span>Tada drži Blagdan sedmicâ u čast Jahvi, Bogu svome, prinoseći dragovoljni prinos iz svoje ruke, kako te već Jahve, Bog tvoj, bude blagoslovio.  <span class="brojRetka" id="11">11</span>I proveseli se tada u nazočnosti Jahve, Boga svoga – na mjestu što ga Jahve, Bog tvoj, odabere da ondje nastani ime svoje – ti, sin tvoj i kći tvoja, sluga tvoj i sluškinja tvoja, levit koji bude u tvome gradu, došljak, sirota i udovica što budu kod tebe.  <span class="brojRetka" id="12">12</span>Sjećaj se da si i sam bio rob u Egiptu. Zato drži i vrši ove uredbe.«</p><p class="noviRedak"> <h4>Svetkovina sjenicâ</h4><p class="pocetakParagrafa"> <span class="brojRetka" id="13">13</span>»Blagdan sjenicâ slavi sedam dana pošto pokupiš plodove sa svoga gumna i iz svoga badnja.  <span class="brojRetka" id="14">14</span>Proveseli se na svoj blagdan ti, sin tvoj, kći tvoja, sluga tvoj, sluškinja tvoja, levit i došljak, sirota i udovica što se nađe u tvome gradu.  <span class="brojRetka" id="15">15</span>Svetkuj u čast Jahvi, Bogu svome, sedam dana na mjestu koje odabere Jahve, jer će te Jahve, Bog tvoj, blagoslovom obasipati u svim tvojim žetvama, u svakom poslu ruku tvojih, da budeš potpuno veseo.«</p><p class="noviRedak"> <h4>Godišnja hodočašća</h4><p class="pocetakParagrafa"> <span class="brojRetka" id="16">16</span>»Triput u godini neka se pokažu svi tvoji muškarci pred Jahvom, Bogom tvojim, na mjestu koje on odabere: na Blagdan beskvasnog kruha, na Blagdan sedmicâ i na Blagdan sjenicâ. Ali neka nitko ne dođe pred Jahvu praznih ruku,  <span class="brojRetka" id="17">17</span>nego neka svatko prinese što može, prema blagoslovu koji ti je udijelio Jahve, Bog tvoj.«</p><p class="noviRedak"> <h4>Suci</h4><p class="pocetakParagrafa"> <span class="brojRetka" id="18">18</span>»U svakom gradu koji ti dade Jahve, Bog tvoj, postavi suce i nadglednike za svoja plemena da narodom pravedno upravljaju.  <span class="brojRetka" id="19">19</span>Ne iskrivljuj pravde; ne budi pristran; ne primaj mita, jer mito zasljepljuje oči mudrih, a ugrožava stvar pravednih.  <span class="brojRetka" id="20">20</span>Teži za samom pravdom, da dugo živiš i zaposjedneš zemlju koju ti Jahve, Bog tvoj, daje.«</p><p class="noviRedak"> <h4>Čuvanje čistoće bogoslužja</h4><p class="pocetakParagrafa"> <span class="brojRetka" id="21">21</span>»Ne postavljaj ašere ni od kakva drveta oko žrtvenika Jahve, Boga svoga, koji podigneš;  <span class="brojRetka" id="22">22</span>i ne podiži stupova, jer su na zazor Jahvi, Bogu tvome.</p><p class="noviRedak"> </p></p></p></p></p></p>