<h2>III. JUDITA</h2><h4>Uvod</h4><p class="pocetakParagrafa"> <span class="brojRetka" id="1">1</span>Tih dana sve je to čula Judita, kći Merarija, sina Oksa, sina Oziela, sina Elkija, sina Ananije, sina Gedeona, sina Rafaina, sina Ahitoba, sina Elije, sina Helkije, sina Eliaba, sina Natanaela, sina Salamiela, sina Sarasadaja, sina Izraelova.  <span class="brojRetka" id="2">2</span>Njezin muž Manaše, iz istoga plemena i obitelji, bješe umro za žetve ječma.  <span class="brojRetka" id="3">3</span>Nadgledavao je one koji su povezivali snopove na njivi kad ga pogodi sunčanica: pade na postelju i umrije u Betuliji, gradu svome. Pokopaše ga do njegovih otaca u polju što se nalazi na pola puta između Dotaina i Balamona.  <span class="brojRetka" id="4">4</span>Judita odonda življaše kao udovica već tri godine i četiri mjeseca.  <span class="brojRetka" id="5">5</span>Načinila je sebi sobu na ravnome kućnom krovu, navukla preko bokova kostrijet i nosila haljine udovičke.  <span class="brojRetka" id="6">6</span>Postila je sve dane udovištva svoga, osim uoči subote i za samih subota, uoči mlađaka i za samih mlađaka te za svetkovina i blagdana doma Izraelova.  <span class="brojRetka" id="7">7</span>Bila je lijepa i naočita. Njezin muž Manaše bijaše joj ostavio zlata i srebra, slugu i sluškinja, stoke i zemljišta, i tako je živjela.  <span class="brojRetka" id="8">8</span>Ne bijaše nikoga koji bi kazao što ružno o njoj, jer je bila jako bogobojazna.</p><p class="noviRedak"> <h4>Judita i starješine</h4><p class="pocetakParagrafa"> <span class="brojRetka" id="9">9</span>Dočula je, dakle, krute riječi koje puk, zapavši u malodušje zato što je nestalo vode, bijaše upravio gradskom starješini, a doznala je i sve što je Ozija rekao narodu i kako im se zakleo da će do pet dana predati grad Asircima.  <span class="brojRetka" id="10">10</span>Posla tada sluškinju koja je vodila njezine poslove da dozove gradske starješine Habrisa i Harmisa.</p><p class="pocetakParagrafa"> <span class="brojRetka" id="11">11</span>Dođoše oni k njoj, a ona im kaza: »Poslušajte me, glavari Betulije! Nije baš valjan govor što ste ga održali puku. A umetnuli ste u taj govor i zakletvu između Boga i vas i rekli da ćete predati grad neprijatelju ako vam Gospod u određenom roku ne pomogne.  <span class="brojRetka" id="12">12</span>A tko ste vi da danas iskušavate Boga i postavljate se iznad Boga među ljudima?  <span class="brojRetka" id="13">13</span>Ispitujte namisli Boga Svevladara koliko vam drago, pa svejednako nećete razumjeti ništa dovijeka.  <span class="brojRetka" id="14">14</span>Ako ne uspijevate istražiti dubine ljudskoga srca niti doznati ono što prolazi ljudskom mišlju, kako ćete dokučiti Boga koji je stvorio sve to? Kako ćete istražiti misao njegovu i shvatiti nakane njegove? Ne, braćo, nemojte ljutiti Gospoda Boga našega!  <span class="brojRetka" id="15">15</span>Jer ako nam i ne htjedne priskočiti u pomoć u ovih pet dana, ipak nas može zaštititi ali i zatrti, i to naočigled neprijatelja naših, u one dane kad mu se svidi.  <span class="brojRetka" id="16">16</span>Prema tome, ne tražite odluke Gospoda Boga našega, jer Bog nije čovjek da biste mu mogli prijetiti niti sin čovječji komu biste mogli naređivati.  <span class="brojRetka" id="17">17</span>Zbog toga, očekujući spas koji može doći od njega, dozivajmo ga u pomoć, i on će poslušati glas naš, bude li mu to drago.</p><p class="pocetakParagrafa"> <span class="brojRetka" id="18">18</span>Jer u našim pokoljenjima nije bilo, a nema ni dan-danas u našemu plemenu, obitelji, selu ili gradu onih koji bi štovali boštva načinjena rukama, kao što je bivalo u prijašnja vremena.  <span class="brojRetka" id="19">19</span>Zato su očevi naši bili predani maču, bili su pljačkani i doživjeli velike poraze od neprijatelja.  <span class="brojRetka" id="20">20</span>Ali mi ne znamo drugoga Boga do njega, pa se stoga nadamo da neće napustiti ni nas ni ikoga od našeg plemena.</p><p class="pocetakParagrafa"> <span class="brojRetka" id="21">21</span>Jer budemo li osvojeni mi, bit će osvojena i sva Judeja i opljačkano naše svetište, a on će to obeščašćenje osvetiti našom krvlju.  <span class="brojRetka" id="22">22</span>Pokolj braće naše, tjeranje svega naroda u progonstvo i opustošenje baštine naše oborit će na glavu našu među poganima, među kojima ćemo se nalaziti kao robovi i biti predmet pogrde i ismijavanja za naše gospodare,  <span class="brojRetka" id="23">23</span>jer se naše ropstvo neće pretvoriti u naklonost, nego će ga Gospod Bog naš pretvoriti u porugu.  <span class="brojRetka" id="24">24</span>Stoga, braćo, pokažimo svojoj braći da od nas zavisi život njihov te da svetište, Hram i žrtvenik počivaju na nama.</p><p class="pocetakParagrafa"> <span class="brojRetka" id="25">25</span>Zbog svega toga zahvalimo radije Gospodu Bogu našemu što nas iskušava kao što je iskušavao i očeve naše.  <span class="brojRetka" id="26">26</span>Sjetite se kako je činio s Abrahamom, kako je iskušavao Izaka, što se dogodilo Jakovu u Mezopotamiji sirijskoj kad je pasao ovce Labana, svoga ujaka.  <span class="brojRetka" id="27">27</span>Jer kako je iskušavao njih da bi iskušao njihova srca, tako postupa s nama da se popravimo, a ne da nam se osveti, jer Bog iskušava one koji su mu blizu.«</p><p class="pocetakParagrafa"> <span class="brojRetka" id="28">28</span>Ozija joj odgovori: »Sve što si izrekla iznosila si iz plemenitog srca i nitko se neće usprotiviti tvojim riječima.  <span class="brojRetka" id="29">29</span>Jer tvoja se mudrost ne očitova tek danas: još od početka tvojih dana sav je narod znao za tvoju umnost, za plemenitost srca tvoga!  <span class="brojRetka" id="30">30</span>Ali puk trpi užasno od žeđe, pa nas je prisilio da izvršimo ono što smo obećali i da se zakunemo zakletvom koje nećemo prekršiti.  <span class="brojRetka" id="31">31</span>Sada, budući da si ti pobožna žena, moli se za nas, a Gospod će poslati kišu i napuniti naše čatrnje da ne izginemo.«</p><p class="pocetakParagrafa"> <span class="brojRetka" id="32">32</span>Odgovori im Judita: »Poslušajte me! Izvest ću djelo o kojemu će spomen prelaziti od pokoljenja na pokoljenje među sinovima našeg naroda.  <span class="brojRetka" id="33">33</span>Budite noćas na gradskim vratima da mognem izići sa svojom sluškinjom. Prije onog dana u koji ste namislili predati grad neprijateljima, Gospod će rukom mojom donijeti spas Izraelu.  <span class="brojRetka" id="34">34</span>Ne tražite da vam kažem što sam namjerila. Neću vam odati ništa dok ne bude izvršeno ono što sam odlučila učiniti.«</p><p class="pocetakParagrafa"> <span class="brojRetka" id="35">35</span>Ozija i prvaci rekoše joj: »Idi u miru! Neka Gospod Bog bude uza te da se uzmogneš osvetiti neprijateljima našim!«</p><p class="pocetakParagrafa"> <span class="brojRetka" id="36">36</span>Izišavši odande, vratiše se na svoja mjesta.</p></p>