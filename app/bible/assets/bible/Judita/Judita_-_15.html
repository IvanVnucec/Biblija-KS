<p class="pocetakParagrafa"> <span class="brojRetka" id="1">1</span>I oni koji su se još nalazili u šatorima, kad su čuli što se dogodilo, skameniše se.  <span class="brojRetka" id="2">2</span>Uhvati ih strava i strah te ne bijaše čovjeka koji bi ostao uza svoga bližnjega, nego se svi bezglavo razbježaše po svim brdima i ravnicama.  <span class="brojRetka" id="3">3</span>I oni koji se bijahu utaborili u brdovitom kraju oko Betulije nagnuše u bijeg. Tada se Izraelci sa svim svojim ratnicima baciše na njih.  <span class="brojRetka" id="4">4</span>Ozija posla u Betomastaim, Bebe, Kobe, Kolu i na sve područje Izraela skoroteče s porukom o onome što se dogodilo: neka svi nasrnu na neprijatelje te ih unište.</p><p class="pocetakParagrafa"> <span class="brojRetka" id="5">5</span>Čim to doznaše, svi sinovi Izraelovi jednodušno udariše na njih te su ih tukli sve do Hobe. Tako učiniše i oni koji su pristigli iz Jeruzalema i sa svih brda, jer je i njima javljeno što se dogodilo u neprijateljskom taboru. Žitelji Gileada i Galileje udariše zatim s boka te su ih žestoko tukli sve dok ne umakoše u Damask i njegove krajeve.  <span class="brojRetka" id="6">6</span>Ostali stanovnici Betulije nasrnuše na tabor Asiraca, oboriše ga te nagrabiše bogat plijen.  <span class="brojRetka" id="7">7</span>Vrativši se s pokolja, sinovi Izraelovi zagospodariše preostalim. I sela i gradići po brdima i ravnicama domogoše se silna plijena; bijaše ga doista mnogo.</p><p class="noviRedak"> <h4>Pohvale Juditi</h4><p class="pocetakParagrafa"> <span class="brojRetka" id="8">8</span>Veliki svećenik Joakim i starješine sinova Izraelovih koji su živjeli u Jeruzalemu dođoše da se dive dobročinstvu što ga Gospod učini Izraelu, da vide Juditu i da je pozdrave.</p><p class="pocetakParagrafa"> <span class="brojRetka" id="9">9</span>Kad uđoše u kuću njezinu, svi je jednodušno blagosloviše govoreći:</p><p class="stih2">»Ti si slava Jeruzalema!</p><p class="stih2">Ti si najviši ponos Izraela!</p><p class="stih2">Ti si uzvišena dika roda našega!</p><p class="stih1"> <span class="brojRetka" id="10">10</span>Rukom svojom sve si to učinila,</p><p class="stih2">Izraelu dobra pribavila,</p><p class="stih2">Bogu samom time omiljela!</p><p class="stih2">Blagoslovljena da si</p><p class="stih2">na vječna vremena</p><p class="stih2">od Gospoda Svevladara.«</p><p class="pocetakParagrafa">A sav narod reče: »Amen!«</p><p class="pocetakParagrafa"> <span class="brojRetka" id="11">11</span>Trideset je dana narod pljačkao tabor. Juditi dadoše šator Holofernov, svu srebrninu, naslonjače, posuđe i sav njegov namještaj. Ona uze sve to, natovari svoju mazgu, zatim dade upregnuti svoja kola te ih napuni.  <span class="brojRetka" id="12">12</span>Sve su žene Izraelove trčale da je vide, hvalile je i plesove izvodile u čast njezinu. Onda ona uze bršljane u ruke i pokloni ih ženama koje su je pratile.  <span class="brojRetka" id="13">13</span>Zatim se ona i njezine pratilice ovjenčaše maslinovim grančicama. Ona je stupala na čelu naroda i predvodila žene u plesu; slijedili su je Izraelci naoružani, okićeni vijencima i s hvalospjevom na usnama.  <span class="brojRetka" id="14">14</span>Usred sveg Izraela Judita zapjeva ovu zahvalnicu, a sav je narod glasno prihvatio taj hvalospjev.</p></p>