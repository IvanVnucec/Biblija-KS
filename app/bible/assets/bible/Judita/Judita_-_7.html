<h2>II. OPSJEDANJE BETULIJE</h2><p class="pocetakParagrafa"> <span class="brojRetka" id="1">1</span>Sutradan zapovjedi Holoferno svoj vojsci svojoj i svim narodima koji mu se bijahu pridružili u savezništvo da krenu na Betuliju, da zaposjednu putove što vode u brda i da zametnu rat protiv sinova Izraelovih.</p><p class="pocetakParagrafa"> <span class="brojRetka" id="2">2</span>Toga istog dana krenuše svi njihovi ratnici. Vojska se tih bojovnika sastojala od stotinu i sedamdeset tisuća pješaka i dvanaest tisuća konjanika, ne brojeći opremu i golemo mnoštvo ljudi koji su išli pješke među njima.  <span class="brojRetka" id="3">3</span>Utaboriše se u dolini nadomak Betuliji, uz izvor; zauzeše prostor u širinu od Dotaina do Belbaima, a u dužinu od Betulije do Kimona, koji se nalazi sučelice Ezdrelonu.</p><p class="pocetakParagrafa"> <span class="brojRetka" id="4">4</span>Kada sinovi Izraelovi vidješe sve to mnoštvo, u strahu počeše govoriti među sobom: »Ovi će potamaniti sve na zemlji! Ni najviše planine, ni klanci, ni bregovi neće izdržati pod njihovom težinom.«  <span class="brojRetka" id="5">5</span>Svaki pograbi oružje; upalivši luči na svojim kulama, ostadoše na straži svu onu noć.</p><p class="pocetakParagrafa"> <span class="brojRetka" id="6">6</span>Ujutro izvede Holoferno sve konjaništvo pred oči sinova Izraelovih koji su se nalazili u Betuliji;  <span class="brojRetka" id="7">7</span>podvrže budnu nadzoru sve uspone koji su vodili do grada njihova, pretraži sve izvore vode i zauze ih i tu postavi vojničke straže pa se onda vrati k vojsci svojoj.</p><p class="pocetakParagrafa"> <span class="brojRetka" id="8">8</span>Dođoše k njemu svi poglavari sinova Ezavovih, sve vođe naroda moapskoga i vojskovođe obalnih krajeva te rekoše:</p><p class="pocetakParagrafa"> <span class="brojRetka" id="9">9</span>»Neka posluša naš gospodar nekoliko naših riječi da ne bi pretrpio poraz vojske svoje.  <span class="brojRetka" id="10">10</span>Taj se narod sinova Izraelovih nije nikada uzdavao u svoja koplja, nego u planinske uzvisine po kojima živi, jer nije se lako popeti na vrhove njihovih brda.  <span class="brojRetka" id="11">11</span>Zato se nemoj, gospodaru, boriti s njima kako se bori u otvorenoj bitki, pa neće poginuti ni jedan čovjek koji pripada tvome narodu.  <span class="brojRetka" id="12">12</span>Ostani u svome taboru čuvajući brižno svakoga svog vojnika. A dotle neka se tvoje sluge domognu vrela koje izvire na obronku.  <span class="brojRetka" id="13">13</span>Iz njega doista uzimaju vodu svi stanovnici Betulije. Žeđa će ih skončati i oni će predati grad. Mi ćemo se onda sa svojim četama popeti na obližnje gorske uzvisine pa na njima postaviti stražu da ni jedan čovjek ne izađe iz grada.  <span class="brojRetka" id="14">14</span>Glad će umoriti njih i njihove žene i njihovu djecu, pa još prije nego ih sasiječemo mačem, ležat će onemoćali po trgovima boravišta svoga.  <span class="brojRetka" id="15">15</span>Tada ćeš im groznom odmazdom platiti što se pobuniše i ne iziđoše ti s mirom ususret.«</p><p class="pocetakParagrafa"> <span class="brojRetka" id="16">16</span>Razlaganje njihovo svidje se Holofernu i svim njegovim vojvodama. Izda on zapovijed da učine kako su ga svjetovali.</p><p class="pocetakParagrafa"> <span class="brojRetka" id="17">17</span>Krenu, dakle, odjel sinova Amonovih sa pet tisuća Asiraca pa se utabori u podolju, zauzevši nakapnice i izvore vodâ sinova Izraelovih.  <span class="brojRetka" id="18">18</span>Prema uzvisinama krenuše sinovi Ezavovi i sinovi Amonovi pa stadoše u brdovitu kraju nasuprot Dotainu, odakle poslaše jedan dio prema jugoistoku, sučelice Egrebelu, koji se nalazi blizu Kusa na obali potoka Mohmura. Ostali dio asirske vojske utabori se na ravnici pa prekri sve lice zemlje; šatori i silna oprema protezali im se u gustim nizovima tvoreći golemo mnoštvo.</p><p class="pocetakParagrafa"> <span class="brojRetka" id="19">19</span>Sinovi Izraelovi podigoše glas Gospodu Bogu svome, jer se obeshrabrio duh njihov zbog toga što bijahu opkoljeni od sviju neprijatelja svojih tako da im ne mogahu izmaći.</p><p class="pocetakParagrafa"> <span class="brojRetka" id="20">20</span>Trideset se i četiri dana nalazila oko njih asirska sila: pješaci, vojnička kola, konjanici. A onda stanovnicima Betulije nestade vode u sudovima,  <span class="brojRetka" id="21">21</span>a nakapnice im bijahu prazne; ni jedan dan nisu imali dovoljno pitke vode jer im se voda za piće davala na mjeru.  <span class="brojRetka" id="22">22</span>Djeca im bijahu iznemogla, žene im i mladići padali u nesvijest od žeđe: ležali su po gradskim trgovima ili u kućama, nisu više imali snage.</p><p class="pocetakParagrafa"> <span class="brojRetka" id="23">23</span>Tada sav narod, mladići, žene i djeca odoše k Oziji i gradskim upravljačima i povikaše i rekoše pred svim starješinama:</p><p class="pocetakParagrafa"> <span class="brojRetka" id="24">24</span>»Neka Bog sudi između vas i nas zbog velike nepravde koju ste počinili na štetu našu jer niste htjeli mirno pregovarati s Asircima.  <span class="brojRetka" id="25">25</span>Sad nam nema više pomoći niodakle: Bog nas je predao u njihove ruke da iznemognemo od žeđe i posvemašnje iscrpljenosti.  <span class="brojRetka" id="26">26</span>A sada ih pozovite i predajte sav grad pljački Holofernovih ljudi i sve vojske njegove.  <span class="brojRetka" id="27">27</span>Jer nam je bolje da postanemo njihov plijen. Bit ćemo, doduše, njihovi robovi, ali ćemo sačuvati živote i nećemo rođenim očima gledati smrt djece svoje niti kako nam žene i djeca ispuštaju dušu.  <span class="brojRetka" id="28">28</span>U ime neba i zemlje, u ime Boga i Gospoda otaca naših, koji nas je kaznio zbog grijeha naših i poradi prijestupa otaca naših, zaklinjemo vas da još danas izvršite što smo vam kazali.«</p><p class="pocetakParagrafa"> <span class="brojRetka" id="29">29</span>Usred zbora nasta sveopći plač i svi glasno zavapiše Gospodu Bogu.</p><p class="pocetakParagrafa"> <span class="brojRetka" id="30">30</span>Ozija im upravi riječ: »Budite hrabri, braćo. Ustrajmo još pet dana, za kojih će Gospod Bog naš izliti na nas milost svoju: zacijelo nas neće napustiti zauvijek.  <span class="brojRetka" id="31">31</span>Prođe li tih pet dana bez ikakve pomoći, izvršit ću što tražite.«</p><p class="pocetakParagrafa"> <span class="brojRetka" id="32">32</span>Potom otpusti narod, svakoga u njegovu četvrt. Ljudi odoše na zidove i kule svoga grada, a žene i djecu poslaše njihovim kućama. Ali u gradu bijahu krajnje potišteni.</p>