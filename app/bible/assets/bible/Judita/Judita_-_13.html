<h4>Holofernova glava</h4><p class="pocetakParagrafa"> <span class="brojRetka" id="1">1</span>A uvečer se časnici brzo povukoše. Bagoa zatvori šator izvana, pošto je otpravio od svoga gospodara one koji su se još ondje nalazili. Svi odoše na počinak: bijahu umorni jer se gozba jako oduljila.  <span class="brojRetka" id="2">2</span>Juditu ostaviše samu u šatoru. Holoferno pao na postelju jer ga vino bijaše potpuno svladalo.  <span class="brojRetka" id="3">3</span>Judita je naredila svojoj sluškinji da je čeka pred ložnicom kao i svakog dana. Rekla je da će izaći na molitvu. Tako je kazala i Bagoi.  <span class="brojRetka" id="4">4</span>Svi bijahu otišli od Holoferna, nitko, ni malen ni velik, nije ostao u ložnici. Judita, stojeći kraj Holofernove postelje, reče u srcu svom: »Gospode, Bože svake sile, svrni u ovome času pogled svoj na djelo ruku mojih da se prodiči Jeruzalem!  <span class="brojRetka" id="5">5</span>Ovo je pravi čas da se pobrineš za svoju baštinu i ostvariš moju zamisao o propasti neprijatelja koji su nasrnuli na nas.«</p><p class="pocetakParagrafa"> <span class="brojRetka" id="6">6</span>Priđe stupu postelje, do Holofernove glave, i skide odande Holofernov mač.  <span class="brojRetka" id="7">7</span>Zatim, primaknuvši se postelji, zgrabi kosu Holofernovu i kaza: »Gospodine Bože Izraelov, ojačaj me danas!«  <span class="brojRetka" id="8">8</span>I iz sve snage udari dvaput Holoferna po vratu i odrubi mu glavu.  <span class="brojRetka" id="9">9</span>Njegov trup potom otkotrlja s ležaja i strže zastor sa stupova. Malo kasnije iziđe i glavu Holofernovu predade sluškinji.  <span class="brojRetka" id="10">10</span>Ona je metnu u svoju torbu. Obadvije zatim, po običaju, iziđoše na molitvu.</p><p class="pocetakParagrafa">Prešavši tabor, zaokružiše ono podolje, popeše se na uzvisinu Betulije i dođoše pod njezina vrata.  <span class="brojRetka" id="11">11</span>Judita se javi još izdaleka straži na vratima: »Otvorite, otvorite vrata! S nama je Bog naš da izvede junaštvo u Izraelu i jakost protiv neprijatelja kao što je učinio i danas.«  <span class="brojRetka" id="12">12</span>Kako građani začuše njezin glas, požuriše se do vrata svoga grada i pozvaše starješine gradske.  <span class="brojRetka" id="13">13</span>Strčaše se svi, malo i veliko, jer ih je njezin dolazak iznenadio. Otvoriše vrata, primiše ih, zapališe vatru da se vide i okružiše ih.</p><p class="pocetakParagrafa"> <span class="brojRetka" id="14">14</span>Judita im jakim glasom kaza: »Hvalite Boga! Hvalite ga! Hvalite Boga koji nije uskratio milosti svoje kući Izraelovoj, nego je mojom rukom noćas potukao neprijatelje naše.«  <span class="brojRetka" id="15">15</span>Izvadivši glavu iz torbe, pokaza im je i reče: »Evo glave Holoferna, vrhovnog zapovjednika vojske asirske, i evo zastora pod kojim je ležao pijan. Bog ga je pogodio rukom jedne žene!  <span class="brojRetka" id="16">16</span>Neka živi Gospodin koji me zaštitio na putu kojim sam hodila! Jer je moje lice zatravilo Holoferna na propast njegovu, nije zgriješio sa mnom te me tako nije osramotio ni okaljao.«</p><p class="pocetakParagrafa"> <span class="brojRetka" id="17">17</span>Puk, sav izvan sebe, pade ničice da se pokloni Bogu i povika u jedan glas: »Blagoslovljen da si, Bože naš, koji si danas satro neprijatelje naroda svoga!«</p><p class="pocetakParagrafa"> <span class="brojRetka" id="18">18</span>Ozija joj kaza:</p><p class="pocetakParagrafa">»Blagoslovljena bila, kćeri, od Boga Svevišnjega više od svih drugih žena na zemlji! Blagoslovljen Gospod Bog, stvoritelj neba i zemlje, koji te vodio da odsiječeš glavu vođi neprijatelja naših!</p><p class="pocetakParagrafa"> <span class="brojRetka" id="19">19</span>Jer tvoje pouzdanje neće biti izbrisano iz srdaca ljudi, nego će se oni dovijeka sjećati Božje moći.</p><p class="pocetakParagrafa"> <span class="brojRetka" id="20">20</span>Neka Bog učini da to bude na tvoju vječnu diku i neka te nagradi svakim dobrom, jer kad bî ponižen naš rod, nisi štedjela života svoga, nego si spriječila našu propast živeći pravedno pred našim Bogom!«</p><p class="pocetakParagrafa">A sav narod nadoda: »Amen! Amen!«</p>