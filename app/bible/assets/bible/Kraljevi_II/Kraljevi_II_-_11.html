<h3>6. OD KRALJEVANJA ATALIJINA DO ELIZEJEVE SMRTI</h3><h4>Povijest Atalije</h4><p class="pocetakParagrafa"> <span class="brojRetka" id="1">1</span>Zato Ahazjina mati Atalija, vidjevši gdje joj sin poginu, ustade i posmica sav kraljevski rod.  <span class="brojRetka" id="2">2</span>Ali Jošeba, kći kralja Jorama i sestra Ahazjina, uze Ahazjina sina Joaša; ukravši ga između kraljevih sinova koje su ubijali, metnu ga s dojiljom u ložnicu. Tako ga je sakrila od Atalije te nije pogubljen.  <span class="brojRetka" id="3">3</span>Bio je sakriven u domu Jahvinu šest godina, sve dok je zemljom vladala Atalija.</p><p class="pocetakParagrafa"> <span class="brojRetka" id="4">4</span>Sedme godine Jojada posla po satnike Karijaca i tjelesnu stražu i pozva ih k sebi u dom Jahvin. Sklopi s njima savez, zakle ih i pokaza im kraljeva sina.  <span class="brojRetka" id="5">5</span>I reče im: »Evo što valja da učinite: trećina vas koji subotom ulazite u službu neka čuva stražu kod kraljevskoga dvora.  <span class="brojRetka" id="6">6</span>Druga trećina, ona kod Surskih vrata, i treća trećina, ona kod stražnjih stražarskih vrata, neka čuvaju stražu kod ulaza u dvor;  <span class="brojRetka" id="7">7</span>a ostala dva vaša odreda, svi koji subotom izlaze iz službe, neka čuvaju stražu u domu Jahvinu kod kralja.  <span class="brojRetka" id="8">8</span>Tako ćete okružiti kralja, svaki s oružjem u ruci. I tko god pokuša proći kroz vaše redove, neka bude pogubljen. Budite uz kralja kamo god pođe ili izađe.«</p><p class="pocetakParagrafa"> <span class="brojRetka" id="9">9</span>Satnici su učinili sve kako im je naredio svećenik Jojada. Svaki je od njih uzeo svoje ljude koji subotom ulaze u službu s onima koji subotom izlaze. I svi su došli svećeniku Jojadi.  <span class="brojRetka" id="10">10</span>Svećenik dade satnicima koplja i štitove kralja Davida što su bili u domu Jahvinu.  <span class="brojRetka" id="11">11</span>Stražari se svrstaše, s oružjem u ruci, od južne do sjeverne strane Doma i prema žrtveniku i Domu oko kralja unaokolo.  <span class="brojRetka" id="12">12</span>Tada Jojada izvede sina kraljeva, stavi mu krunu i dade mu Svjedočanstvo te ga pomaza za kralja. Pljeskali su i vikali: »Živio kralj!«</p><p class="pocetakParagrafa"> <span class="brojRetka" id="13">13</span>Kad Atalija ču viku naroda, dođe k narodu u dom Jahvin.  <span class="brojRetka" id="14">14</span>Pogleda bolje, kad gle, kralj, po običaju, stoji na svojem mjestu, a pred kraljem zapovjednici i svirači; sav puk klikće od radosti i trubi u trube. Tad Atalija razdrije haljine i povika: »Izdaja! Izdaja!«  <span class="brojRetka" id="15">15</span>Svećenik Jojada naredi satnicima i vojnim zapovjednicima: »Izvedite je kroz redove i tko krene za njom pogubite ga mačem.« Još je svećenik dodao: »Nemojte je smaknuti u domu Jahvinu.«  <span class="brojRetka" id="16">16</span>Staviše ruke na nju, a kad je kroz Konjska vrata stigla do kraljevskog dvora, ondje je pogubiše.</p><p class="pocetakParagrafa"> <span class="brojRetka" id="17">17</span>Tada Jojada sklopi savez između Jahve, kralja i naroda da narod bude narod Jahvin.  <span class="brojRetka" id="18">18</span>Potom sav narod ode u Baalov hram i razoriše ga, porušiše žrtvenike i polomiše likove; a Baalova svećenika Matana ubiše pred žrtvenicima. A svećenik opet postavi straže kod doma Jahvina.  <span class="brojRetka" id="19">19</span>Zatim uze satnike Karijaca, stražu i sav narod. Oni izvedoše kralja iz doma Jahvina i uvedoše ga u dvor kroz Vrata stražarska. I Joaš sjede na kraljevsko prijestolje.  <span class="brojRetka" id="20">20</span>Sav se puk veselio i grad se smirio kad su Ataliju ubili mačem u kraljevskom dvoru.</p>