<h3>2. DVA BEZBOŽNA KRALJA</h3><h4>Manašeovo kraljevanje u Judeji</h4><p class="pocetakParagrafa"> <span class="brojRetka" id="1">1</span>Manašeu je bilo dvanaest godina kad se zakraljio. Pedeset i pet godina kraljevao je u Jeruzalemu. Njegova se majka zvala Hefsi-Bah.  <span class="brojRetka" id="2">2</span>Činio je što je zlo u Jahvinim očima, povodeći se za gnusobama naroda što ih je Jahve protjerao pred Izraelovim sinovima.  <span class="brojRetka" id="3">3</span>Obnovio je uzvišice što ih bijaše oborio otac mu Ezekija, podigao je žrtvenik Baalu, načinio ašere kako bijaše učinio izraelski kralj Ahab; i stao se klanjati svoj vojsci nebeskoj i služiti joj.  <span class="brojRetka" id="4">4</span>Podigao je žrtvenike i u domu Jahvinu, za koji bijaše rekao Jahve: »U Jeruzalemu će prebivati moje ime zauvijek.«</p><p class="pocetakParagrafa"> <span class="brojRetka" id="5">5</span>Sagradio je žrtvenike svoj nebeskoj vojsci u oba predvorja doma Jahvina.  <span class="brojRetka" id="6">6</span>I sinove je svoje proveo kroz oganj. Vračao je, gatao, stvorio bajače i opsjenare, učinio je premnogo zla u očima Jahve i razjarivao ga.  <span class="brojRetka" id="7">7</span>Dao je načiniti lik Ašere i posadio ga u Domu, za koji Jahve bijaše rekao Davidu i njegovu sinu Salomonu: »U ovom domu i u Jeruzalemu, koji sam izabrao među svim izraelskim plemenima, postavit ću svoje ime zauvijek.  <span class="brojRetka" id="8">8</span>Neću više dati da noga Izraelaca uzmakne iz zemlje koju sam dao u baštinu njihovim očevima, samo ako budu držali i provodili u djelo sve što sam im zapovjedio: Zakon što im ga je objavio moj sluga Mojsije.«  <span class="brojRetka" id="9">9</span>Ali oni nisu poslušali, Manaše ih je zaveo te su radili još gore nego narodi što ih je Jahve iskorijenio pred Izraelovim sinovima.</p><p class="pocetakParagrafa"> <span class="brojRetka" id="10">10</span>Tada je Jahve ovako govorio preko slugu svojih proroka:  <span class="brojRetka" id="11">11</span>»Zato što je judejski kralj Manaše činio te gnusobe, zato što je učinio više zla nego što su prije njega radili Amorejci i što je zaveo Judejce svojim idolima,  <span class="brojRetka" id="12">12</span>ovako veli Jahve, Bog Izraelov: ‘Evo, učinit ću da dođe nevolja na Jeruzalem i Judeju, takva da će zazujati oba uha onima koji o njoj čuju.  <span class="brojRetka" id="13">13</span>Nategnut ću nad Jeruzalemom isto uže kao nad Samarijom, isto mjerilo kao nad kućom Ahabovom; zbrisat ću Jeruzalem kao što se briše zdjela pa se tad izvrne.  <span class="brojRetka" id="14">14</span>Odbacit ću ostatke svoje baštine, predat ću ih u ruke njihovih neprijatelja; služit će za plijen i grabež svim svojim neprijateljima  <span class="brojRetka" id="15">15</span>jer su činili što je zlo u mojim očima, jer su izazivali moj gnjev od dana kada su njihovi oci izišli iz Egipta pa sve do danas.’«</p><p class="pocetakParagrafa"> <span class="brojRetka" id="16">16</span>I mnogo je nedužne krvi prolio Manaše, tako da se njome napunio Jeruzalem od jednoga kraja do drugoga, da se i ne spominje njegov grijeh kojim je zaveo Judu da čini što je zlo u očima Jahvinim.</p><p class="pocetakParagrafa"> <span class="brojRetka" id="17">17</span>Ostala povijest Manašeova, njegova djela i grijesi koje je počinio, zar sve to nije zapisano u knjizi Ljetopisa judejskih kraljeva?  <span class="brojRetka" id="18">18</span>Manaše je počinuo kraj svojih otaca i sahranjen je u vrtu svojeg dvora, u vrtu Uzinu. Sin mu Amon zakralji se mjesto njega.</p><p class="noviRedak"> <h4>Amonovo kraljevanje u Judeji</h4><p class="pocetakParagrafa"> <span class="brojRetka" id="19">19</span>Amonu bijahu dvadeset i dvije godine kad je zavladao, a kraljevao je dvije godine u Jeruzalemu. Njegova se majka zvala Mešulemet, kći Harusova, i bila je iz Jotbe.  <span class="brojRetka" id="20">20</span>On je činio što je zlo u očima Jahvinim, kao što je činio njegov otac Manaše.  <span class="brojRetka" id="21">21</span>U svemu je slijedio put svoga oca, služio je idolima kojima je služio i njegov otac i klanjao im se.  <span class="brojRetka" id="22">22</span>On je ostavio Jahvu, Boga svojih praotaca, i nije hodio putem Jahvinim.</p><p class="pocetakParagrafa"> <span class="brojRetka" id="23">23</span>Amonovi se časnici urotiše protiv njega i ubiše kralja u dvoru.  <span class="brojRetka" id="24">24</span>Ali je prosti puk pobio sve one koji se bijahu urotili protiv kralja Amona i na njegovo mjesto zakraljio sina mu Jošiju.</p><p class="pocetakParagrafa"> <span class="brojRetka" id="25">25</span>Ostala povijest Amonova i sve što je činio, zar sve to nije zapisano u knjizi Ljetopisa judejskih kraljeva?  <span class="brojRetka" id="26">26</span>Pokopali su ga u grobnicu njegova oca, u vrtu Uzinu, a njegov sin Jošija zakralji se mjesto njega.</p></p>