<h4>Opsada Jeruzalema</h4><p class="pocetakParagrafa"> <span class="brojRetka" id="1">1</span>Devete godine njegova kraljevanja, desetoga dana desetoga mjeseca, krenu sam babilonski kralj Nabukodonozor sa svom svojom vojskom na Jeruzalem. Utabori se pred gradom i opasa ga opkopom.  <span class="brojRetka" id="2">2</span>Grad osta opkoljen do jedanaeste godine Sidkijina kraljevanja.  <span class="brojRetka" id="3">3</span>Devetoga dana četvrtoga mjeseca, kad je u gradu zavladala takva glad da priprosti puk nije imao ni kruha,  <span class="brojRetka" id="4">4</span>neprijatelj provali u grad. Tada kralj i svi ratnici pobjegoše noću kroz vrata između dva zida nad Kraljevim vrtom – Kaldejci bijahu opkolili grad – i krenuše putem prema Arabi.  <span class="brojRetka" id="5">5</span>Kaldejske čete nagnuše u potjeru za kraljem i sustigoše ga na Jerihonskim poljanama, a sva se njegova vojska razbježala.  <span class="brojRetka" id="6">6</span>Kaldejci uhvatiše kralja i odvedoše ga u Riblu pred kralja babilonskog, koji mu izreče presudu.  <span class="brojRetka" id="7">7</span>Sidkijine sinove pokla pred njegovim očima, Sidkiji iskopa oči, okova ga verigama i odvede u Babilon.</p><p class="noviRedak"> <h4>Razorenje Jeruzalema i drugi odlazak u sužanjstvo</h4><p class="pocetakParagrafa"> <span class="brojRetka" id="8">8</span>Sedmoga dana petoga mjeseca – devetnaeste godine kraljevanja Nabukodonozora, kralja babilonskog – uđe u Jeruzalem Nebuzaradan, zapovjednik kraljeve tjelesne straže i časnik babilonskog kralja.  <span class="brojRetka" id="9">9</span>On zapali dom Jahvin, kraljevski dvor i sve kuće u Jeruzalemu.  <span class="brojRetka" id="10">10</span>Kaldejske čete, pod zapovjednikom kraljevske tjelesne straže, razoriše zidine koje su okruživale Jeruzalem.</p><p class="pocetakParagrafa"> <span class="brojRetka" id="11">11</span>Nebuzaradan, zapovjednik kraljeve tjelesne straže, odvede u sužanjstvo ostatak naroda koji bijaše ostao u gradu, a tako i prebjege babilonskom kralju i ostalu svjetinu.  <span class="brojRetka" id="12">12</span>Neke od malih ljudi ostavi zapovjednik u zemlji kao vinogradare i ratare.</p><p class="pocetakParagrafa"> <span class="brojRetka" id="13">13</span>Kaldejci razbiše mjedene stupove u domu Jahvinu, podnožja i mjedeno more koji su bili u domu Jahvinu i mjed odniješe u Babilon.  <span class="brojRetka" id="14">14</span>Uzeše i lonce, lopate, noževe, posudice i uopće sav mjedeni pribor koji se upotrebljavao za bogoslužja.  <span class="brojRetka" id="15">15</span>Zapovjednik uze i kadionice i škropionice, uopće sve što bijaše od zlata i srebra,  <span class="brojRetka" id="16">16</span>dva stupa, jedno more i podnožja, što je Salomon dao izraditi za dom Jahvin. Nije moguće procijeniti koliko je mjedi bilo u svim tim predmetima.  <span class="brojRetka" id="17">17</span>Prvi stup bijaše visok osamnaest lakata, imao je glavicu od mjedi, visoku pet lakata; obvijaše je oplet i mogranji, sve od mjedi. Takav je bio i drugi stup.</p><p class="pocetakParagrafa"> <span class="brojRetka" id="18">18</span>Zapovjednik straže odveo je svećeničkog poglavara Seraju, drugog svećenika, Sefaniju, i tri čuvara praga.  <span class="brojRetka" id="19">19</span>Iz grada je odveo jednog dvoranina, vojničkog zapovjednika, pet ljudi iz kraljeve pratnje koji se zatekoše u gradu, pisara zapovjednika vojske koji je novačio puk i šezdeset pučana koji se također zatekoše u gradu.  <span class="brojRetka" id="20">20</span>Zapovjednik kraljevske tjelesne straže Nebuzaradan odvede ih pred kralja babilonskoga u Riblu.  <span class="brojRetka" id="21">21</span>I kralj babilonski zapovjedi da ih pogube u Ribli, u zemlji hamatskoj. Tako su judejski narod odveli s njegove rodne grude.</p><p class="noviRedak"> <h4>Gedalija, upravitelj Judeje</h4><p class="pocetakParagrafa"> <span class="brojRetka" id="22">22</span>Narodu što je ostao u zemlji judejskoj i što ga je ostavio babilonski kralj Nabukodonozor – postavio je ovaj za upravitelja Gedaliju, sina Ahikamova, unuka Šafanova.  <span class="brojRetka" id="23">23</span>Svi vojni zapovjednici i njihovi ljudi saznaše da je babilonski kralj postavio zemlji za namjesnika Gedaliju i dođoše pred njega u Mispu: Netanijin sin Jišmael; Kareahov sin Johanan; sin Tanhumeta iz Netofe, Seraja; Maakatijev sin Jaazanija – oni i svi njihovi ljudi.  <span class="brojRetka" id="24">24</span>Gedalija se zakle njima i njihovim ljudima i reče: »Ne bojte se služiti Kaldejcima; ostanite u zemlji, budite podložni babilonskom kralju i bit će vam dobro.«</p><p class="pocetakParagrafa"> <span class="brojRetka" id="25">25</span>Ali sedmoga mjeseca Jišmael, sin Netanijin, unuk Elišamin, koji bijaše kraljevskog roda, i još deset ljudi s njim ubiše Gedaliju te on umrije kao i svi Judejci i Kaldejci koji bijahu s njim u Mispi.</p><p class="pocetakParagrafa"> <span class="brojRetka" id="26">26</span>Tada sav narod, od maloga do velikog, i svi zapovjednici četa ustadoše i odoše u Egipat jer se bojahu Kaldejaca.</p><p class="noviRedak"> <h4>Pomilovanje kralja Jojakina</h4><p class="pocetakParagrafa"> <span class="brojRetka" id="27">27</span>Trideset i sedme godine otkako je zasužnjen judejski kralj Jojakin, dvadeset i sedmog dana dvanaestoga mjeseca, babilonski kralj Evil Merodak u prvoj godini svoje vladavine pomilova judejskog kralja Jojakina i pusti ga iz tamnice.  <span class="brojRetka" id="28">28</span>Ljubazno je s njime razgovarao i stolicu mu postavio više nego ostalim kraljevima koji bijahu s njim u Babilonu.  <span class="brojRetka" id="29">29</span>Jojakin je odložio svoje tamničke haljine i jeo s kraljem za istim stolom svega svoga vijeka.  <span class="brojRetka" id="30">30</span>Do kraja njegova života babilonski mu je kralj trajno, iz dana u dan, davao uzdržavanje.</p></p></p></p>