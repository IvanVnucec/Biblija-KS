<h4>Ezekijina bolest i ozdravljenje</h4><p class="pocetakParagrafa"> <span class="brojRetka" id="1">1</span>U ono se vrijeme Ezekija razbolje nasmrt. Prorok Izaija, sin Amosov, dođe mu i reče: »Ovako veli Jahve: ‘Uredi kuću svoju jer ćeš umrijeti; nećeš ozdraviti.’«  <span class="brojRetka" id="2">2</span>Ezekija se okrenu zidu i ovako se pomoli Jahvi:  <span class="brojRetka" id="3">3</span>»Ah, Jahve! Sjeti se milostivo da sam pred tobom hodio vjerno i poštena srca i da sam činio što je dobro u tvojim očima.« I Ezekija briznu u gorak plač.</p><p class="pocetakParagrafa"> <span class="brojRetka" id="4">4</span>Izaija još ne bijaše izišao iz središnjeg predvorja kad mu je stigla riječ Jahvina:  <span class="brojRetka" id="5">5</span>»Vrati se i reci Ezekiji, glavaru moga naroda. Ovako veli Jahve, Bog tvoga oca Davida: ‘Uslišao sam tvoju molitvu, vidio sam tvoje suze. Izliječit ću te; za tri dana uzići ćeš u dom Jahvin.  <span class="brojRetka" id="6">6</span>Dodat ću tvome vijeku još petnaest godina. Izbavit ću tebe i ovaj grad iz ruku asirskoga kralja; zakrilit ću ovaj grad radi sebe i sluge svoga Davida.’«</p><p class="pocetakParagrafa"> <span class="brojRetka" id="7">7</span>Izaija naloži: »Uzmite oblog od smokava, privijte mu ga na čir i on će ozdraviti.«</p><p class="pocetakParagrafa"> <span class="brojRetka" id="8">8</span>Ezekija upita Izaiju: »Po kojem ću znaku prepoznati da će me Jahve izliječiti i da ću za tri dana uzići u dom Jahvin?«  <span class="brojRetka" id="9">9</span>Izaija odgovori: »Evo ti znaka od Jahve da će učiniti što je rekao: Hoćeš li da se sjena pomakne za deset stupnjeva naprijed ili da se vrati za deset stupnjeva?«  <span class="brojRetka" id="10">10</span>Ezekija odgovori: »Lako je sjeni pomaknuti se deset stupnjeva naprijed! Ne! Neka se sjena vrati natrag za deset stupnjeva!«  <span class="brojRetka" id="11">11</span>Prorok Izaija zazva Jahvu i on učini da se sjena vrati za deset stupnjeva. Sišla je za deset posljednjih stupnjeva na Ahazovu sunčaniku.</p><p class="noviRedak"> <h4>Poslanici Merodak-Baladana</h4><p class="pocetakParagrafa"> <span class="brojRetka" id="12">12</span>U to vrijeme posla babilonski kralj Merodak-Baladan, sin Baladanov, pisma s darom Ezekiji, jer bijaše čuo da se razbolio i ozdravio.  <span class="brojRetka" id="13">13</span>Ezekija se obradova tome i pokaza poslanicima svoju riznicu – srebro, zlato, miomirise, mirisavo ulje – svoju oružanu i sve što je bilo u skladištima. Nije bilo ničega u njegovu dvoru i svemu njegovu gospodarstvu što im Ezekija nije pokazao.</p><p class="pocetakParagrafa"> <span class="brojRetka" id="14">14</span>Tada prorok Izaija dođe kralju Ezekiji i upita ga: »Što su rekli ti ljudi i odakle su došli k tebi?« Ezekija odgovori: »Došli su iz daleke zemlje, iz Babilona.«  <span class="brojRetka" id="15">15</span>Izaija upita dalje: »Što su vidjeli u tvojem dvoru?« Ezekija odgovori: »Vidjeli su sve što je u mojem dvoru; nema u mojim skladištima ničega što im nisam pokazao.«</p><p class="pocetakParagrafa"> <span class="brojRetka" id="16">16</span>Tada Izaija reče Ezekiji: »Čuj riječ Jahvinu:  <span class="brojRetka" id="17">17</span>‘Evo dolaze dani kada će sve što je u tvojem dvoru, sve što su tvoji oci nakupili do danas, biti odneseno u Babilon. Ništa neće ostati’, kaže Jahve.  <span class="brojRetka" id="18">18</span>A od sinova što poteku od tebe, što ti se rode, neke će uzeti da budu uškopljeni dvorani u palači babilonskoga kralja.«  <span class="brojRetka" id="19">19</span>Ezekija odgovori Izaiji: »Povoljna je riječ koju ti je Jahve objavio.« A mislio je: »Zašto ne? Ako bude mira i sigurnosti za moga života!«</p><p class="noviRedak"> <h4>Svršetak Ezekijina kraljevanja</h4><p class="pocetakParagrafa"> <span class="brojRetka" id="20">20</span>Ostala povijest Ezekijina, svi njegovi pothvati i kako je sagradio ribnjak i prorov da dovede vodu u grad, zar sve to nije zapisano u knjizi Ljetopisa judejskih kraljeva?  <span class="brojRetka" id="21">21</span>Ezekija je počinuo sa svojim ocima, a njegov sin Manaše zakralji se mjesto njega.</p></p></p>