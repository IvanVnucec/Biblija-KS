<h2>VII. DVA KRALJEVSTVA DO ZAUZIMANJA SAMARIJE</h2><h4>Amasjino kraljevanje u Judeji</h4><p class="pocetakParagrafa"> <span class="brojRetka" id="1">1</span>Druge godine kraljevanja Joaša, sina Joahazova, nad Izraelom, postade judejskim kraljem Amasja, sin Joašev.  <span class="brojRetka" id="2">2</span>Bilo mu je dvadeset i pet godina kad se zakraljio, a kraljevao je dvadeset i devet godina u Jeruzalemu. Mati mu se zvala Joadana i bila je iz Jeruzalema.  <span class="brojRetka" id="3">3</span>Činio je što je pravo u Jahvinim očima, ali ne sasvim kao praotac njegov David. U svemu je slijedio Joaša, svoga oca.  <span class="brojRetka" id="4">4</span>Ali uzvišica nije razrušio i narod je svejednako prinosio žrtve i kâd na uzvišicama.</p><p class="pocetakParagrafa"> <span class="brojRetka" id="5">5</span>Kad je učvrstio kraljevstvo, smaknuo je one časnike koji su mu ubili oca.  <span class="brojRetka" id="6">6</span>Ali nije pogubio sinova onih ubojica, prema onome što je napisano u Knjizi Zakona Mojsijeva, gdje Jahve zapovijeda: »Neka se očevi ne pogubljuju za sinove ni sinovi za očeve, nego svatko neka gine za svoj grijeh.«  <span class="brojRetka" id="7">7</span>On je potukao Edomce u Slanoj dolini, deset tisuća njih, i u bitci je zauzeo Selu; dao joj je ime Jokteel, koje nosi do današnjega dana.</p><p class="pocetakParagrafa"> <span class="brojRetka" id="8">8</span>Tada Amasja posla glasnike izraelskom kralju Joašu, sinu Jehuova sina Joahaza, i poruči mu: »Dođi da se ogledamo!«  <span class="brojRetka" id="9">9</span>A izraelski kralj Joaš odvrati judejskom kralju Amasji: »Libanonski je trn jedanput poslao glasnike k libanonskom cedru: ‘Daj kćer mome sinu za ženu’, ali su divlje zvijeri libanonske prošle i trn izgazile.  <span class="brojRetka" id="10">10</span>Potukao si Edomce, pa ti se srce uzobijestilo i tražiš slavu! Radije ostani kod kuće. Zašto izazivaš zlo i hoćeš da propadneš ti i svi Judejci s tobom?«</p><p class="pocetakParagrafa"> <span class="brojRetka" id="11">11</span>Ali Amasja ne posluša. Izađe izraelski kralj Joaš te se ogledaše u boju on i judejski kralj Amasja u Bet Šemešu u Judeji.  <span class="brojRetka" id="12">12</span>Izraelci poraziše Judejce i oni pobjegoše svaki pod svoj šator.</p><p class="pocetakParagrafa"> <span class="brojRetka" id="13">13</span>Izraelski kralj Joaš uhvati u Bet Šemešu judejskoga kralja Amasju, sina Joaševa, sina Ahazjina, i odvede ga u Jeruzalem. Tada sruši jeruzalemski zid od Efrajimovih vrata do Ugaonih vrata, u dužini od četiri stotine lakata.  <span class="brojRetka" id="14">14</span>Uzevši sve zlato, srebro i posuđe što se nalazilo u domu Jahvinu i u riznici kraljevskog dvora, povrh toga i taoce, vrati se u Samariju.</p><p class="pocetakParagrafa"> <span class="brojRetka" id="15">15</span>Ostala povijest Joaševa, sve što je činio i poduzimao i kako je ratovao s Amasjom, judejskim kraljem, zar sve to nije zapisano u knjizi Ljetopisa izraelskih kraljeva?  <span class="brojRetka" id="16">16</span>Joaš je počinuo sa svojim ocima i pokopan je u Samariji uz kraljeve izraelske. Sin njegov Jeroboam zakralji se mjesto njega.</p><p class="pocetakParagrafa"> <span class="brojRetka" id="17">17</span>Amasja, sin Joašev, judejski kralj, živio je još petnaest godina poslije smrti izraelskog kralja Joaša, sina Joahazova.  <span class="brojRetka" id="18">18</span>A ostala povijest Amasjina zar nije zapisana u knjizi Ljetopisa kraljeva judejskih?  <span class="brojRetka" id="19">19</span>Protiv njega je skovana urota u Jeruzalemu. Iako je on pobjegao u Lakiš, poslaše za njim u Lakiš ljude koji ga ondje ubiše.  <span class="brojRetka" id="20">20</span>Odande su ga prenijeli na konjima i sahranili u Jeruzalemu kraj njegovih otaca, u Davidovu gradu.  <span class="brojRetka" id="21">21</span>Tada sav judejski narod uze Azarju, komu bijaše šesnaest godina, i zakralji ga namjesto njegova oca Amasje.</p><p class="pocetakParagrafa"> <span class="brojRetka" id="22">22</span>On opet sagradi Elat povrativši ga Judeji, pošto je kralj počinuo kod svojih otaca.</p><p class="noviRedak"> <h4>Kraljevanje Jeroboama II. u Izraelu</h4><p class="pocetakParagrafa"> <span class="brojRetka" id="23">23</span>Petnaeste godine kraljevanja judejskog kralja Amasje, sina Joaševa, postade izraelskim kraljem u Samariji Jeroboam, sin Joašev. On je kraljevao četrdeset i jednu godinu.  <span class="brojRetka" id="24">24</span>Činio je što je zlo u očima Jahvinim, nije se ostavio nijednoga grijeha Jeroboama, sina Nebatova, koji je zaveo Izraela.</p><p class="pocetakParagrafa"> <span class="brojRetka" id="25">25</span>On je dobio natrag izraelsko područje od ulaza u Hamat do Mrtvoga mora, prema riječi koju je Jahve, Bog Izraelov, rekao preko sluge svoga Jone, sina Amitajeva, proroka iz Gat Hahefera.  <span class="brojRetka" id="26">26</span>Jer je Jahve vidio ljutu nevolju Izraelovu da više nema ni slobodnih ni robova i nikoga da pomogne Izraelu.  <span class="brojRetka" id="27">27</span>Ali Jahve nije odlučio izbrisati ispod neba ime Izraelovo: spasio ga je rukom Jeroboama, sina Joaševa.</p><p class="pocetakParagrafa"> <span class="brojRetka" id="28">28</span>Ostala povijest Jeroboamova, sve što je učinio i sve što je poduzimao, kako je ratovao i kako je vratio Damask Judi i Izraelu, zar sve to nije zapisano u knjizi Ljetopisa kraljeva izraelskih?  <span class="brojRetka" id="29">29</span>Jeroboam je počinuo sa svojim ocima. Pokopali su ga u Samariji uz kraljeve izraelske, a njegov sin Zaharija zakralji se mjesto njega.</p></p>