<h2>II. ZAKON I VJERA</h2><h4>Vjera opravdava</h4><p class="pocetakParagrafa"> <span class="brojRetka" id="1">1</span>O bezumni Galaćani, tko li vas opčara? A pred očima vam je Isus Krist bio ocrtan kao Raspeti.  <span class="brojRetka" id="2">2</span>Ovo bih samo htio doznati od vas: jeste li primili Duha po djelima Zakona ili po vjeri u Poruku?  <span class="brojRetka" id="3">3</span>Tako li ste bezumni? Započeli ste u Duhu pa da sada u tijelu dovršite?  <span class="brojRetka" id="4">4</span>Zar ste toliko toga uzalud doživjeli? A kad bi doista bilo uzalud!  <span class="brojRetka" id="5">5</span>Onaj dakle koji vam daje Duha i čini među vama silna djela, čini li to zbog djelâ Zakona ili zbog vjere u Poruku?  <span class="brojRetka" id="6">6</span>Tako Abraham povjerova Bogu i uračuna mu se u pravednost.</p><p class="pocetakParagrafa"> <span class="brojRetka" id="7">7</span>Shvatite dakle: oni od vjere, to su sinovi Abrahamovi.  <span class="brojRetka" id="8">8</span>A Pismo, predvidjevši da Bog po vjeri opravdava pogane, unaprijed navijesti Abrahamu: U tebi će blagoslovljeni biti svi narodi. <span class="brojRetka" id="9">9</span>Tako: oni od vjere blagoslivlju se s vjernikom Abrahamom.</p><p class="noviRedak"> <h4>Zakon, izvor prokletstva</h4><p class="pocetakParagrafa"> <span class="brojRetka" id="10">10</span>Doista, koji su god od djelâ Zakona, pod prokletstvom su. Ta pisano je: Proklet tko se god ne drži i tko ne vrši svega što je napisano u Knjizi Zakona. <span class="brojRetka" id="11">11</span>A da se pred Bogom nitko ne opravdava Zakonom, očito je jer: Pravednik će od vjere živjeti. <span class="brojRetka" id="12">12</span>Zakon pak nije od vjere, nego veli: Tko ga vrši, u njemu će naći život.</p><p class="pocetakParagrafa"> <span class="brojRetka" id="13">13</span>Krist nas otkupi od prokletstva Zakona, postavši za nas prokletstvom – jer pisano je: Proklet je tko god visi na drvetu –  <span class="brojRetka" id="14">14</span>da u Kristu Isusu na pogane dođe blagoslov Abrahamov: da Obećanje, Duha, primimo po vjeri.</p><p class="noviRedak"> <h4>Zakon ne dokida obećanja</h4><p class="pocetakParagrafa"> <span class="brojRetka" id="15">15</span>Braćo, po ljudsku govorim: već i ljudski valjan savez nitko ne poništava niti mu što dodaje.  <span class="brojRetka" id="16">16</span>A ova su obećanja dana Abrahamu i potomstvu njegovu. Ne veli se: »i potomcima« kao o mnogima, nego kao o jednomu: I potomstvu tvojem, to jest Kristu.  <span class="brojRetka" id="17">17</span>Ovo hoću kazati: Saveza koji je Bog valjano sklopio ne obeskrepljuje Zakon, koji je nastao četiri stotine i trideset godina poslije, i ne dokida obećanjâ.  <span class="brojRetka" id="18">18</span>Doista, ako se baština zadobiva po Zakonu, ne zadobiva se po obećanju. A Abrahama je Bog po obećanju obdario.</p><p class="noviRedak"> <h4>Uloga Zakona</h4><p class="pocetakParagrafa"> <span class="brojRetka" id="19">19</span>Čemu onda Zakon? Dometnut je poradi prekršaja dok ne dođe potomstvo komu je namijenjeno obećanje; sastavljen je po anđelima preko posrednika.  <span class="brojRetka" id="20">20</span>Posrednika pak nema gdje je samo jedan. A Bog je jedan.</p><p class="pocetakParagrafa"> <span class="brojRetka" id="21">21</span>Zar je dakle Zakon protiv obećanja Božjih? Nipošto! Jer da je dan Zakon koji bi mogao oživljavati, pravednost bi doista proizlazila iz Zakona.  <span class="brojRetka" id="22">22</span>Ali je Pismo sve zatvorilo pod grijeh da se, po vjeri u Isusa Krista, obećano dade onima koji vjeruju.</p><p class="noviRedak"> <h4>Doba vjere</h4><p class="pocetakParagrafa"> <span class="brojRetka" id="23">23</span>Prije dolaska vjere, pod Zakonom zatvoreni, bili smo čuvani za vjeru koja se imala objaviti.  <span class="brojRetka" id="24">24</span>Tako nam je Zakon bio nadzirateljem sve do Krista da se po vjeri opravdamo.  <span class="brojRetka" id="25">25</span>A otkako je nadošla vjera, nismo više pod nadzirateljem.</p><p class="pocetakParagrafa"> <span class="brojRetka" id="26">26</span>Uistinu, svi ste sinovi Božji, po vjeri u Kristu Isusu.  <span class="brojRetka" id="27">27</span>Doista, koji ste god u Krista kršteni, Kristom se zaodjenuste.  <span class="brojRetka" id="28">28</span>Nema više: Židov – Grk! Nema više: rob – slobodnjak! Nema više: muško – žensko! Svi ste vi Jedan u Kristu Isusu!  <span class="brojRetka" id="29">29</span>Ako li ste Kristovi, onda ste Abrahamovo potomstvo, baštinici po obećanju.</p></p></p></p></p>