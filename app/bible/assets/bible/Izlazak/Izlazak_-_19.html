<h2>III. SAVEZ NA SINAJU</h2><h3>1. SAVEZ I DESET ZAPOVIJEDI</h3><h4>Dolazak do Sinaja</h4><p class="pocetakParagrafa"> <span class="brojRetka" id="1">1</span>Tri mjeseca nakon izlaska iz zemlje egipatske, istoga dana, stignu Izraelci u Sinajsku pustinju.  <span class="brojRetka" id="2">2</span>Idući od Refidima, dođu u Sinajsku pustinju i utabore se u pustinji. Postave Izraelci tabor tu pred brdom,  <span class="brojRetka" id="3">3</span>a Mojsije se popne k Bogu. Jahve ga zovne s brda pa mu rekne:</p><p class="noviRedak"> <h4>Obećanje Boga saveznika</h4><p class="pocetakParagrafa">»Ovako kaži domu Jakovljevu, proglasi djeci Izraelovoj:  <span class="brojRetka" id="4">4</span>‘Vi ste vidjeli što sam učinio Egipćanima; kako sam vas nosio na orlovskim krilima i k sebi vas doveo.  <span class="brojRetka" id="5">5</span>Stoga, budete li mi se vjerno pokoravali i držali moj Savez, vi ćete mi biti predraga svojina mimo sve narode – ta moj je sav svijet! –  <span class="brojRetka" id="6">6</span>vi ćete mi biti kraljevstvo svećenikâ, narod svet.’ Tim riječima oslovi Izraelce.«</p><p class="pocetakParagrafa"> <span class="brojRetka" id="7">7</span>Mojsije se vrati i sazva narodne starješine te im izloži sve što mu je Jahve naredio.  <span class="brojRetka" id="8">8</span>A sav narod uzvrati jednoglasno: »Vršit ćemo sve što je Jahve naredio.« Onda Mojsije prenese odgovor naroda Jahvi.</p><p class="noviRedak"> <h4>Priprave za Savez</h4><p class="pocetakParagrafa"> <span class="brojRetka" id="9">9</span>Nato Jahve reče Mojsiju: »Ja ću, evo, doći k tebi u gustom oblaku da narod čuje kad budem s tobom govorio i da ti zauvijek vjeruje.«</p><p class="pocetakParagrafa">Tako je Mojsije prenio Jahvi odgovor naroda.</p><p class="pocetakParagrafa"> <span class="brojRetka" id="10">10</span>»Pođi k narodu«, reče Jahve Mojsiju, »i posvećuj ga danas i sutra. Neka opere svoju odjeću;  <span class="brojRetka" id="11">11</span>neka bude gotov prekosutra, jer će prekosutra sići Jahve na brdo Sinaj naočigled svega puka.  <span class="brojRetka" id="12">12</span>Postavi naokolo granicu za narod i izdaj naredbu: ‘Pripazite da se na brdo ne penjete; da se ni podnožja ne dotičete!’ Tko se god brda dotakne, smrt će ga snaći.  <span class="brojRetka" id="13">13</span>Nikakva ruka neka ga se ne dotakne, nego neka bude kamenjem zasut ili strijelom ustrijeljen: bio čovjek ili živinče, neka na životu ne ostane. Na otegnuti zvuk trube neka se na brdo penju.«</p><p class="pocetakParagrafa"> <span class="brojRetka" id="14">14</span>Mojsije siđe s brda k narodu i poče posvećivati narod. Oni operu svoju odjeću.  <span class="brojRetka" id="15">15</span>»Budite gotovi za prekosutra!« – rekne Mojsije narodu. »Ne primičite se ženi!«</p><p class="noviRedak"> <h4>Bogojavljenje</h4><p class="pocetakParagrafa"> <span class="brojRetka" id="16">16</span>A prekosutra, u osvit dana, prolomi se grmljavina, munje zasijevaše, a gust se oblak nadvi nad brdo. Gromko zaječa truba, zadrhta sav puk koji bijaše u taboru.  <span class="brojRetka" id="17">17</span>Mojsije povede puk iz tabora ususret Bogu. Stadoše na podnožju brda.  <span class="brojRetka" id="18">18</span>Brdo Sinaj zavilo se u dim jer je Jahve u obliku ognja sišao na nj. Dizao se dim kao dim iz peći. Sve se brdo silno treslo.  <span class="brojRetka" id="19">19</span>Zvuk trube bivao sve jači. Mojsije je govorio, a Bog mu grmljavinom odgovarao.  <span class="brojRetka" id="20">20</span>Jahve siđe na Sinajsko brdo, na vrhunac, i pozva Jahve Mojsija na vrhunac brda. Mojsije se uspe.</p><p class="pocetakParagrafa"> <span class="brojRetka" id="21">21</span>Sad Jahve reče Mojsiju: »Siđi i opomeni narod da ne bi provalio prema Jahvi da ga vidi. Mnogo bi ih poginulo.  <span class="brojRetka" id="22">22</span>I sami svećenici, koji dolaze blizu Jahvi, moraju se očistiti, da ih Jahve ne uništi.«  <span class="brojRetka" id="23">23</span>»Narod se ne može popeti na brdo Sinaj«, odgovori Mojsije Jahvi, »jer si nas sam ti opomenuo: ‘Postavi granice naokolo brda i proglasi ga svetim.’«  <span class="brojRetka" id="24">24</span>»Siđi pa se opet popni zajedno s Aronom«, odgovori mu Jahve. »Ali neka svećenici i narod ne navaljuju da se popnu prema Jahvi da ne izginu.«</p><p class="pocetakParagrafa"> <span class="brojRetka" id="25">25</span>Mojsije siđe k narodu i sve mu kaza.</p></p></p></p>