<h4>Svećeničko ruho</h4><p class="pocetakParagrafa"> <span class="brojRetka" id="1">1</span>»A onda dovedi k sebi između Izraelaca svoga brata Arona zajedno s njegovim sinovima: Nadabom, Abihuom, Eleazarom i Itamarom da mi služe kao svećenici.  <span class="brojRetka" id="2">2</span>Napravi svome bratu Aronu sveto ruho na čast i ukras.  <span class="brojRetka" id="3">3</span>Obrati se svim vještacima koje sam obdario mudrošću neka naprave haljine Aronu da bi se posvetio i vršio svećeničku službu u moju čast.  <span class="brojRetka" id="4">4</span>Neka ovu odjeću naprave: naprsnik, oplećak, ogrtač, košulju resama obrubljenu, mitru i pâs; neka naprave svetu odjeću za tvoga brata Arona i njegove sinove da mi služe kao svećenici.  <span class="brojRetka" id="5">5</span>Stoga neka oni primaju zlato, ljubičasto, crveno i tamnocrveno predivo i prepredeni lan.«</p><p class="noviRedak"> <h4>Oplećak – »efod«</h4><p class="pocetakParagrafa"> <span class="brojRetka" id="6">6</span>»Oplećak neka naprave od zlata, od ljubičastog, crvenog i tamnocrvenog prediva i od prepredenog lana – vješto izrađen.  <span class="brojRetka" id="7">7</span>Neka na njemu budu dvije poramenice, pričvršćene za njegove krajeve.  <span class="brojRetka" id="8">8</span>Tkanica što bude na njemu neka je napravljena kao i on: od zlata, od ljubičastog, crvenog i tamnocrvenog prediva i od prepredenog lana, a neka s njim sačinjava jedan komad.  <span class="brojRetka" id="9">9</span>Zatim uzmi dva draga kamena oniksa i u njih ureži imena Izraelovih sinova:  <span class="brojRetka" id="10">10</span>šest njihovih imena na jednome dragom kamenu, a preostalih šest imena na drugome dragom kamenu, prema njihovu rođenju.  <span class="brojRetka" id="11">11</span>Kao što rezbar dragulja urezuje pečate na prstene, tako ti ureži imena Izraelovih sinova. Oko njih navezi zlatan obrub,  <span class="brojRetka" id="12">12</span>pa pričvrsti oba draga kamena za poramenice oplećka da budu spomen-dragulji na Izraelove sinove. Tako neka Aron nosi njihova imena o svoja dva ramena pred Jahvom da ih se sjeća.  <span class="brojRetka" id="13">13</span>Načini zlatne okvire  <span class="brojRetka" id="14">14</span>i dva lančića od čistoga zlata. Načini ih kao zasukane uzice i onda zasukane lančiće pričvrsti za okvire.«</p><p class="noviRedak"> <h4>Naprsnik za presuđivanje</h4><p class="pocetakParagrafa"> <span class="brojRetka" id="15">15</span>»Naprsnik za presuđivanje izradi umjetnički; izvedi to kao i posao na oplećku: od zlata, od ljubičastog, crvenog i tamnocrvenog prediva i od prepredenog lana.  <span class="brojRetka" id="16">16</span>Neka bude četvorinast i dvostruk; jedan pedalj neka mu je duljina, a pedalj širina.  <span class="brojRetka" id="17">17</span>Na njemu poredaj četiri reda dragulja. U prvome redu neka bude: rubin, topaz i alem;  <span class="brojRetka" id="18">18</span>u drugome redu: smaragd, safir i ametist;  <span class="brojRetka" id="19">19</span>u trećem redu: hijacint, ahat i ledac;  <span class="brojRetka" id="20">20</span>a u četvrtom redu: krizolit, oniks i jaspis. Neka budu ukovani u zlatne okvire.  <span class="brojRetka" id="21">21</span>Tih dragulja neka bude dvanaest, koliko i imena Izraelovih sinova. Neka budu urezani kao i pečati na prstenju, svaki s imenom jednoga od dvanaest plemena.  <span class="brojRetka" id="22">22</span>Napravi za naprsnik lančiće od čistoga zlata, zasukane kao uzice.  <span class="brojRetka" id="23">23</span>Zatim napravi za naprsnik dva kolutića od zlata i pričvrsti ih na dva gornja ugla naprsnika.  <span class="brojRetka" id="24">24</span>Onda priveži dvije zlatne uzice za ta dva kolutića koja budu pričvršćena za uglove naprsnika.  <span class="brojRetka" id="25">25</span>Druga dva kraja uzica priveži za dva okvira. Sad ih tako pričvrsti za poramenice oplećka sprijeda.  <span class="brojRetka" id="26">26</span>Napravi dva kolutića od zlata pa ih pričvrsti za dva donja ugla naprsnika, uz rub iznutra koji je okrenut prema oplećku.  <span class="brojRetka" id="27">27</span>Napravi još dva kolutića od zlata i pričvrsti ih za donji, prednji kraj poramenice oplećka, uz njegov šav povrh tkanice oplećka.  <span class="brojRetka" id="28">28</span>Neka se naprsnik sveže za svoje kolutiće s kolutićima oplećka vrpcom od modroga grimiza, tako da naprsnik stoji iznad tkanice i da se ne može odvajati od oplećka.  <span class="brojRetka" id="29">29</span>Neka tako Aron, kada god ulazi u svetište, na svome srcu nosi imena sinova Izraelovih na naprsniku za presuđivanje da ih uvijek doziva u sjećanje pred Jahvom.  <span class="brojRetka" id="30">30</span>U naprsnik za presuđivanje neka se stave i ‘urim’ i ‘tumim’ da i oni budu na Aronovu srcu kad bude dolazio pred Jahvu. Tako neka Aron uvijek na svom srcu pred Jahvom nosi presudu sinova Izraelovih.«</p><p class="noviRedak"> <h4>Ogrtač</h4><p class="pocetakParagrafa"> <span class="brojRetka" id="31">31</span>»Ogrtač za oplećak sav napravi od ljubičastog prediva.  <span class="brojRetka" id="32">32</span>Prorez za glavu na njemu neka bude na sredini. Rub naokolo proreza neka bude opšiven kao ovratnik na oklopu, tako da se ogrtač ne podere.  <span class="brojRetka" id="33">33</span>Na njegovu rubu sve naokolo načini šípke od ljubičastog, crvenog i tamnocrvenog prediva, a između njih zvonca od zlata naokolo;  <span class="brojRetka" id="34">34</span>zlatno zvonce pa šipak, zlatno zvonce pa šipak naokolo ogrtača uz rub.  <span class="brojRetka" id="35">35</span>Neka budu na Aronu dok vrši službu, da se čuje kad ulazi u svetište pred Jahvu i kad izlazi; tako neće umrijeti.«</p><p class="noviRedak"> <h4>»Jahvi posvećen«</h4><p class="pocetakParagrafa"> <span class="brojRetka" id="36">36</span>»Napravi potom jednu ploču od čistoga zlata i na njoj ureži, kao što se urezuje na pečatnom prstenu: ‘Jahvi posvećen’.  <span class="brojRetka" id="37">37</span>Za mitru je priveži modrom vrpcom da stoji s pročelja mitre.  <span class="brojRetka" id="38">38</span>Neka stoji na Aronovu čelu. Tako neka Aron na se preuzme nedostatke koji bi mogli okaljati sve svete prinose što ih Izraelci posvećuju. Neka uvijek stoji na njegovu čelu da za njih stječe blagonaklonost Jahvinu.  <span class="brojRetka" id="39">39</span>Košulju s resama napravi od lana, od lana napravi i mitru, a pâs vezom izvezi.</p><p class="pocetakParagrafa"> <span class="brojRetka" id="40">40</span>I za Aronove sinove napravi haljine, pasove i turbane, njima na čast i ukras.  <span class="brojRetka" id="41">41</span>U njih odjeni svoga brata Arona i njegove sinove; onda ih pomaži, ispuni im ruke vlašću i posveti ih da mi služe kao svećenici.  <span class="brojRetka" id="42">42</span>Napravi za njih gaćice od lana da im pokriju golo tijelo. Neka sežu od bedara do stegna.  <span class="brojRetka" id="43">43</span>Neka ih nosi Aron i njegovi sinovi kad ulaze u Šator sastanka ili kad se primiču žrtveniku za službu u svetištu da ne navuku na se krivnju i umru. To neka bude vječna naredba za nj i za njegovo potomstvo poslije njega.«</p></p></p></p></p>