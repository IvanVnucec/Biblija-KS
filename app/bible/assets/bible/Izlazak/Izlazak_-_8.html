<p class="pocetakParagrafa"> <span class="brojRetka" id="1">1</span>Onda Jahve reče Mojsiju: »Reci Aronu neka ispruži svoju ruku sa štapom povrh rijeka, prokopa i jezeraca i učini da žabe navale na egipatsku zemlju.«  <span class="brojRetka" id="2">2</span>Aron pruži svoju ruku povrh egipatskih voda, i žabe iziđoše i prekriše zemlju egipatsku.  <span class="brojRetka" id="3">3</span>Ali i vračari učiniše tako svojim vračanjem, te žabe navališe na egipatsku zemlju.</p><p class="pocetakParagrafa"> <span class="brojRetka" id="4">4</span>Zovne sad faraon Mojsija i Arona i rekne: »Molite Jahvu da ukloni žabe od mene i moga puka, a ja ću pustiti narod da prinese žrtvu Jahvi.«  <span class="brojRetka" id="5">5</span>Mojsije uzvrati faraonu: »Dostoj se odrediti mi kad hoćeš da molim za te, za tvoje službenike i za tvoj narod da se žabe odstrane od tebe i tvojih domova i ostanu samo u Rijeci.«  <span class="brojRetka" id="6">6</span>»Sutra«, reče. »Neka bude kako kažeš«, odvrati Mojsije, »da znaš kako nitko nije kao Jahve, Bog naš.  <span class="brojRetka" id="7">7</span>Žabe će otići od tebe, od tvojih službenika i tvoga naroda; ostat će samo u Rijeci.«</p><p class="pocetakParagrafa"> <span class="brojRetka" id="8">8</span>Mojsije i Aron odu od faraona, a onda Mojsije zazva Jahvu zbog žaba kojima je kaznio faraona.  <span class="brojRetka" id="9">9</span>I Jahve usliša Mojsija, te žabe pocrkaju po kućama, dvorištima i njivama.  <span class="brojRetka" id="10">10</span>Na hrpe su ih zgrtali, zemlja se njima usmrdjela.  <span class="brojRetka" id="11">11</span>Kad je faraon vidio da je nastupilo olakšanje, srce mu otvrdnu te ne posluša Mojsija i Arona, kako je Jahve i kazao.</p><p class="noviRedak"> <h4>Komarci</h4><p class="pocetakParagrafa"> <span class="brojRetka" id="12">12</span>Onda će opet Jahve Mojsiju: »Reci Aronu neka zamahne svojim štapom i udari po prahu na tlu da se pretvori u komarce po svoj zemlji egipatskoj.«  <span class="brojRetka" id="13">13</span>I učine tako: zamahne Aron rukom i štapom te udari po prahu na tlu. Komarci navale na ljude i životinje. Sav prah na tlu pretvori se u komarce po svoj zemlji egipatskoj.  <span class="brojRetka" id="14">14</span>Vračari pokušaše da svojim vračanjem stvore komarce, ali nisu mogli. Ljudi i životinje postanu plijenom komaraca.  <span class="brojRetka" id="15">15</span>Tada vračari reknu faraonu: »To je prst Božji!« Ali je faraonovo srce bilo okorjelo, pa nije poslušao Mojsija i Arona, kako je Jahve i kazao.</p><p class="noviRedak"> <h4>Obadi</h4><p class="pocetakParagrafa"> <span class="brojRetka" id="16">16</span>Onda Jahve reče Mojsiju: »Podrani ujutro, iziđi pred faraona kad krene k vodi i reci mu: ‘Ovako poručuje Jahve: Pusti moj narod da ode i da mi štovanje iskaže.  <span class="brojRetka" id="17">17</span>Ako ne pustiš moga naroda, pripustit ću obade na te, na tvoje službenike, na tvoj puk i tvoje domove. Egipatski domovi i samo tlo na kojem stoje vrvjet će od obada.  <span class="brojRetka" id="18">18</span>Ali ću toga dana izuzeti gošenski kraj, u kojem živi moj narod, te se ondje obadi neće pojaviti, tako da znaš da sam ja Jahve u središtu zemlje.  <span class="brojRetka" id="19">19</span>Tu ću razliku napraviti između svoga i tvoga naroda. To će znamenje biti sutra.’«  <span class="brojRetka" id="20">20</span>I učini Jahve tako. Rojevi obada nalete u faraonov dvor, na domove njegovih službenika i po svoj zemlji egipatskoj. Zemlja nastrada od obada.</p><p class="pocetakParagrafa"> <span class="brojRetka" id="21">21</span>Sad faraon pozove Mojsija i Arona pa im rekne: »Idite, prinesite žrtvu svome Bogu, ali u ovoj zemlji.«  <span class="brojRetka" id="22">22</span>»Ne dolikuje da tako učinimo«, odgovori Mojsije. »Žrtve koje mi prinosimo Jahvi, Bogu svome, za Egipćane su svetogrđe. Kad bismo, dakle, na njihove oči prinosili žrtve koje su Egipćanima svetogrdne, zar nas ne bi kamenovali?  <span class="brojRetka" id="23">23</span>Zato moramo u pustinju tri dana hoda te prinijeti žrtvu Jahvi, Bogu svome, kako nam je zapovjedio.«  <span class="brojRetka" id="24">24</span>»Pustit ću vas da odete u pustinju«, odgovori faraon, »i prinesete žrtvu Jahvi, svome Bogu, ali ne odlazite predaleko. Molite za me!«  <span class="brojRetka" id="25">25</span>Nato odvrati Mojsije: »Čim odem od tebe, zazvat ću Jahvu da sutra nestane obada s faraona, njegovih službenika i njegova puka. Ali neka faraon više ne vara! Neka pusti narod da ide i prinese žrtvu Jahvi.«</p><p class="pocetakParagrafa"> <span class="brojRetka" id="26">26</span>Tako Mojsije ode od faraona i pomoli se Jahvi.  <span class="brojRetka" id="27">27</span>I Jahve učini kako je Mojsije tražio: s faraona, s njegovih službenika i s njegova puka nestane obada – ni jedan jedini nije ostao.  <span class="brojRetka" id="28">28</span>Ali opet ukruti faraon srce svoje i ne dopusti narodu da ode.</p></p></p>