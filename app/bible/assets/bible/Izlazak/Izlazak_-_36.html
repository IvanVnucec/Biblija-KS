<p class="pocetakParagrafa"> <span class="brojRetka" id="1">1</span>Stoga neka Besalel, Oholiab i svi vještaci koje je Jahve obdario vještinom i sposobnošću da vješto izvedu sve poslove oko podizanja svetišta obave sve kako je Jahve naredio.«</p><p class="noviRedak"> <h4>Više ne treba sabirati</h4><p class="pocetakParagrafa"> <span class="brojRetka" id="2">2</span>Mojsije onda pozva Besalela, Oholiaba i sve one što ih je Jahve obdario vještinom; sve koje je srce poticalo da se prihvate posla i izvedu ga.  <span class="brojRetka" id="3">3</span>Oni preuzmu od Mojsija sve prinose koje Izraelci bijahu donijeli da se izvedu poslovi oko podizanja svetišta. Ali kako su oni i dalje donosili prinose jutro za jutrom,  <span class="brojRetka" id="4">4</span>svi majstori koji su gradili svetište dođu – svaki s posla na kojem je radio –  <span class="brojRetka" id="5">5</span>i reknu Mojsiju: »Svijet donosi mnogo više nego što je potrebno za izvođenje posla koji nam je Jahve naredio da izvedemo.«  <span class="brojRetka" id="6">6</span>Zato Mojsije izda naredbu koju po taboru proglase: »Neka više nijedan čovjek ni žena ne donosi nikakva priloga za svetište!« Tako ustave narod te nije donosio novih darova.  <span class="brojRetka" id="7">7</span>Što imahu bijaše dosta da se izvede sve djelo; i još je pretjecalo.</p><p class="noviRedak"> <h4>Prebivalište Jahvino</h4><p class="pocetakParagrafa"> <span class="brojRetka" id="8">8</span>I tako najvještiji ljudi među radnicima naprave Prebivalište. Načine ga od deset zavjesa od prepredenog lana i ljubičastog, crvenog i tamnocrvenog prediva. Na njima bijahu izvezeni likovi kerubina.  <span class="brojRetka" id="9">9</span>Dužina je svake zavjese iznosila dvadeset osam lakata, a širina svake zavjese četiri lakta. Sve su zavjese bile iste mjere.  <span class="brojRetka" id="10">10</span>Pet zavjesa sastave jednu s drugom, a pet drugih zavjesa sastave opet jednu s drugom.  <span class="brojRetka" id="11">11</span>Na rubu posljednje od zavjesa sastavljenih u jedno načine petlje od modre vune; jednako ih načine i na rubu posljednje zavjese drugoga dijela;  <span class="brojRetka" id="12">12</span>načine pedeset petlji na jednome komadu, a pedeset na rubu zavjese drugoga komada. Petlje su stajale jedna spram druge.  <span class="brojRetka" id="13">13</span>Onda naprave pedeset zlatnih kopča pa sastave zavjese kopčama jednu s drugom. Tako je Prebivalište bilo kao jedna cjelina.  <span class="brojRetka" id="14">14</span>Zatim za šator povrh Prebivališta načine zavjese od kostrijeti; načine ih jedanaest.  <span class="brojRetka" id="15">15</span>Dužina svake zavjese bila je trideset lakata, a širina četiri lakta. Tih jedanaest zavjesa bilo je iste mjere.  <span class="brojRetka" id="16">16</span>Sastave pet zavjesa za se, a šest drugih opet za se.  <span class="brojRetka" id="17">17</span>Naprave pedeset petlji na rubu zavjese jednoga komada, a pedeset načine na rubu drugoga komada.  <span class="brojRetka" id="18">18</span>Načine i pedeset kopča od mjedi da sastave Šator zajedno, tako da bude jedna cjelina.  <span class="brojRetka" id="19">19</span>Zatim naprave pokrov za Šator od učinjenih ovnujskih koža, a povrh njega drugi, od finih koža.</p><p class="pocetakParagrafa"> <span class="brojRetka" id="20">20</span>Trenice nauzgor za Prebivalište izrade od bagremova drva.  <span class="brojRetka" id="21">21</span>Duljina je svake trenice bila deset lakata, a širina lakat i pol.  <span class="brojRetka" id="22">22</span>Svaka je trenica imala dva klina da je drže uspravno. To su napravili na svakoj trenici za Šator.  <span class="brojRetka" id="23">23</span>Trenice za Prebivalište napravili su ovako: dvadeset trenica za južnu stranu;  <span class="brojRetka" id="24">24</span>napravili su četrdeset podnožja od srebra pod dvadeset trenica – dva podnožja pod prvu trenicu za njezina dva klina i dva podnožja pod svaku sljedeću trenicu za njezina dva klina.  <span class="brojRetka" id="25">25</span>Za drugu, sjevernu, stranu Prebivališta naprave dvadeset trenica  <span class="brojRetka" id="26">26</span>i za njih četrdeset podnožja od srebra – dva podnožja pod prvu trenicu, a po dva podnožja pod svaku sljedeću trenicu.  <span class="brojRetka" id="27">27</span>Prebivalištu straga, prema zapadu, napraviše šest trenica.  <span class="brojRetka" id="28">28</span>Naprave i dvije trenice za uglove Prebivališta straga.  <span class="brojRetka" id="29">29</span>Pri dnu su bile rastavljene, ali su se pri vrhu, kod prvoga koluta, sastajale. Tako su ih obje postavili za dva ugla.  <span class="brojRetka" id="30">30</span>Bilo je osam trenica s njihovim podnožjima od srebra: šesnaest podnožja, pod svakom trenicom dva.  <span class="brojRetka" id="31">31</span>Načine priječnice od bagremova drva: pet njih za trenice s jedne strane Prebivališta,  <span class="brojRetka" id="32">32</span>a pet opet priječnica za trenice s druge strane Prebivališta te pet priječnica za trenice Prebivalištu straga, prema zapadu.  <span class="brojRetka" id="33">33</span>Onda načine središnju priječnicu što je prolazila sredinom trenica s kraja na kraj.  <span class="brojRetka" id="34">34</span>Trenice oblože zlatom, a njihove kolutove, kroz koje su priječnice bile provučene, načine od zlata. I priječnice oblože zlatom.</p><p class="noviRedak"> <h4>Zavjesa</h4><p class="pocetakParagrafa"> <span class="brojRetka" id="35">35</span>Naprave zavjesu od ljubičastog, crvenog i tamnocrvenog prediva i prepredenog lana; načine je s izvezenim kerubinima.  <span class="brojRetka" id="36">36</span>Za nju naprave četiri stupa od bagremova drva i oblože ih zlatom. Kuke su im bile od zlata, a saliju im i četiri podnožja od srebra.  <span class="brojRetka" id="37">37</span>Na ulazu u Šator naprave zavjesu od ljubičastog, crvenog i tamnocrvenog prediva i prepredenog lana, umjetnički protkanu, i za nju pet stupčića s njihovim kukama. Vrhove stupčića i njihove šipke oblože zlatom, dok im pet podnožja naprave od mjedi.</p></p></p></p>