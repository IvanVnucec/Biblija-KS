<h4>Voda iz pećine</h4><p class="pocetakParagrafa"> <span class="brojRetka" id="1">1</span>Sva izraelska zajednica po Jahvinoj zapovijedi krene dalje iz pustinje Sina. Utabore se kod Refidima. Tu nije bilo vode da narod pije.  <span class="brojRetka" id="2">2</span>Zato narod zapodjene prepirku s Mojsijem. Vikali su: »Daj nam vode da pijemo!« A Mojsije im odgovori: »Zašto se sa mnom prepirete? Zašto kušate Jahvu?«  <span class="brojRetka" id="3">3</span>Ali je narod žeđao za vodom, pa je mrmljao na Mojsija i govorio: »Zašto si nas iz Egipta izveo? Zar da nas žeđom pomoriš, nas, našu djecu i našu stoku?«</p><p class="pocetakParagrafa"> <span class="brojRetka" id="4">4</span>»Što ću s ovim narodom!« – zazivao je Mojsije Jahvu. »Još malo pa će me kamenovati.«  <span class="brojRetka" id="5">5</span>»Istupi pred narod!« – rekne Jahve Mojsiju. »Uzmi sa sobom nekoliko izraelskih starješina; uzmi u ruku štap kojim si udario Rijeku i pođi.  <span class="brojRetka" id="6">6</span>A ja ću stajati pred tobom ondje, na pećini na Horebu. Udari po pećini: iz nje će poteći voda, pa neka se narod napije.« Mojsije učini tako naočigled izraelskih starješina.  <span class="brojRetka" id="7">7</span>Mjesto prozovu Masa i Meriba, zbog toga što su se Izraelci prepirali i kušali Jahvu govoreći: »Je li Jahve među nama ili nije?«</p><p class="noviRedak"> <h4>Pobjeda nad Amalečanima</h4><p class="pocetakParagrafa"> <span class="brojRetka" id="8">8</span>Uto dođu Amalečani i zarate s Izraelcima kod Refidima.  <span class="brojRetka" id="9">9</span>A Mojsije reče Jošui: »Odaberi momčad pa pođi i zapodjeni borbu s Amalečanima. Ja ću sutra stati na vrh brda, sa štapom Božjim u ruci.«  <span class="brojRetka" id="10">10</span>Jošua učini kako mu je Mojsije rekao te zađe u borbu s Amalečanima, a Mojsije, Aron i Hur uzađoše na vrh brda.  <span class="brojRetka" id="11">11</span>I dok bi Mojsije držao ruke uzdignute, Izraelci bi nadjačavali; a kad bi ruke spustio, nadjačavali bi Amalečani.  <span class="brojRetka" id="12">12</span>Ali Mojsiju ruke napokon klonu. Zato uzeše kamen, staviše ga poda nj i on sjede, dok mu Aron i Hur, jedan s jedne, a drugi s druge strane, držahu ruke, tako da mu izdržaše do sunčanog zalaska.  <span class="brojRetka" id="13">13</span>I Jošua oštricom mača svlada Amaleka i njegov narod.  <span class="brojRetka" id="14">14</span>Onda Jahve reče Mojsiju: »Zapiši ovo u knjigu na sjećanje i utuvi u uši Jošui da ću ja spomen na Amalečane sasvim izbrisati pod nebom!«  <span class="brojRetka" id="15">15</span>Podiže zatim Mojsije žrtvenik i nazva ga: Jahve mi je stijeg!  <span class="brojRetka" id="16">16</span>»Jer«, reče, »Jahvin stijeg u ruku! Jahvin je boj protiv Amalečana od naraštaja do naraštaja!«</p></p>