<h4>Postavljanje i posveta Svetišta</h4><p class="pocetakParagrafa"> <span class="brojRetka" id="1">1</span>Reče Jahve Mojsiju:  <span class="brojRetka" id="2">2</span>»Na prvi dan prvoga mjeseca podigni Prebivalište, Šator sastanka.  <span class="brojRetka" id="3">3</span>Ondje postavi Kovčeg svjedočanstva, onda Kovčeg zakloni zavjesom.  <span class="brojRetka" id="4">4</span>Potom unesi stol i što na nj spada poredaj; unesi i svijećnjak i svijeće mu pripremi.  <span class="brojRetka" id="5">5</span>A zlatni žrtvenik za kađenje postavi pred Kovčeg svjedočanstva. Onda objesi zastor nad ulazom u Prebivalište.  <span class="brojRetka" id="6">6</span>Stavi žrtvenik za žrtve paljenice pred ulaz Prebivališta, Šatora sastanka.  <span class="brojRetka" id="7">7</span>Između Šatora sastanka i žrtvenika smjesti umivaonik i u nj nalij vode.  <span class="brojRetka" id="8">8</span>Naokolo napravi dvorište i objesi zastor nad dvorišnim ulazom.  <span class="brojRetka" id="9">9</span>Zatim uzmi ulja za pomazanje pa pomaži Prebivalište i sve što je u njemu; posveti ga i sav njegov pribor, pa će svetim postati.  <span class="brojRetka" id="10">10</span>Pomaži potom žrtvenik za žrtve paljenice i sav njegov pribor; posveti žrtvenik i presvetim će žrtvenik postati.  <span class="brojRetka" id="11">11</span>Pomaži umivaonik s njegovim stalkom: posveti ga!  <span class="brojRetka" id="12">12</span>Dovedi zatim Arona i njegove sinove na ulaz Šatora sastanka pa ih operi vodom.  <span class="brojRetka" id="13">13</span>Stavi onda na Arona posvećenu odjeću; pomaži ga i posveti da mi služi kao svećenik.  <span class="brojRetka" id="14">14</span>Dovedi i njegove sinove, na njih stavi košulje  <span class="brojRetka" id="15">15</span>i pomaži ih, kako si pomazao i njihova oca, da mi služe kao svećenici. Njihovo pomazanje neka ih uvede u vječno svećenstvo u sve njihove naraštaje.«</p><p class="noviRedak"> <h4>Izvršenje Jahvinih naloga</h4><p class="pocetakParagrafa"> <span class="brojRetka" id="16">16</span>Tako Mojsije učini. Kako mu je Jahve naredio, sve je tako i učinio.  <span class="brojRetka" id="17">17</span>Prvoga dana prvoga mjeseca druge godine Prebivalište bî podignuto.  <span class="brojRetka" id="18">18</span>Ovako Mojsije namjesti Prebivalište: razmjesti njegova podnožja, onda uspravi njegove trenice, zatim postavi priječnice i podiže stupove.  <span class="brojRetka" id="19">19</span>Zatim raspne šator nad Prebivalište, a povrh njega stavi pokrov Šatora, kako je Jahve Mojsiju naredio.  <span class="brojRetka" id="20">20</span>Uze onda Svjedočanstvo i stavi ga u Kovčeg; na Kovčeg postavi motke; onda stavi Pomirilište ozgo na Kovčeg.  <span class="brojRetka" id="21">21</span>Potom unese Kovčeg u Prebivalište; objesi zavjesu za zaklon. Tako zastre Kovčeg svjedočanstva, kako je Jahve i naredio Mojsiju.  <span class="brojRetka" id="22">22</span>Zatim postavi stol u Šator sastanka, Prebivalištu sa sjeverne strane, ali izvan zavjese.  <span class="brojRetka" id="23">23</span>Po njemu poreda kruhove pred Jahvom, kako je Jahve naredio Mojsiju.  <span class="brojRetka" id="24">24</span>Onda smjesti svijećnjak u Šator sastanka naprama stolu, na južnoj strani Prebivališta.  <span class="brojRetka" id="25">25</span>I postavi svjetiljke pred Jahvom, kako je Jahve naredio Mojsiju.  <span class="brojRetka" id="26">26</span>Zlatni žrtvenik smjesti u Šator sastanka, pred zavjesu.  <span class="brojRetka" id="27">27</span>Na njemu zapali miomirisnog tamjana, kako je Jahve naredio Mojsiju.  <span class="brojRetka" id="28">28</span>Poslije toga stavi zavjesu na ulaz u Prebivalište.  <span class="brojRetka" id="29">29</span>Kod ulaza u Prebivalište, u Šator sastanka, postavi žrtvenik za žrtve paljenice. Na njemu prinese žrtvu paljenicu i žrtvu od žita, kako je Jahve naredio Mojsiju.  <span class="brojRetka" id="30">30</span>Između Šatora sastanka i žrtvenika smjesti umivaonik pa u nj ulije vode za pranje.  <span class="brojRetka" id="31">31</span>Iz njega su Mojsije, Aron i njegovi sinovi prali svoje ruke i svoje noge.  <span class="brojRetka" id="32">32</span>A prali su se kad su ulazili u Šator sastanka i kad su pristupali k žrtveniku, kako je Jahve naredio Mojsiju.  <span class="brojRetka" id="33">33</span>Napokon Mojsije napravi dvorište oko Prebivališta i žrtvenika i postavi zavjesu na dvorišnim vratima. Tako Mojsije završi taj posao.</p><p class="noviRedak"> <h4>Jahve prebiva posred Izraela</h4><p class="pocetakParagrafa"> <span class="brojRetka" id="34">34</span>A onda oblak prekri Šator sastanka i slava Jahvina ispuni Prebivalište.  <span class="brojRetka" id="35">35</span>Mojsije nije mogao ući u Šator sastanka zbog oblaka koji je na njemu stajao i slave Jahvine koja je ispunjala Prebivalište.</p><p class="pocetakParagrafa"> <span class="brojRetka" id="36">36</span>Sve vrijeme njihova putovanja, kad god bi se oblak digao s Prebivališta, Izraelci bi krenuli;  <span class="brojRetka" id="37">37</span>ali ako se oblak ne bi digao, ni oni ne bi na put polazili sve do dana dok se ne bi digao.  <span class="brojRetka" id="38">38</span>Jer sve vrijeme njihova putovanja oblak Jahvin danju stajaše nad Prebivalištem, a noću bi se u oblaku pojavila vatra vidljiva svemu domu Izraelovu.</p></p></p>