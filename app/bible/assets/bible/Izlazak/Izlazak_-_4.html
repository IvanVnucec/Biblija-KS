<h4>Čudesni znaci Mojsijeva poslanstva</h4><p class="pocetakParagrafa"> <span class="brojRetka" id="1">1</span>Mojsije uzvrati: »Ali ako mi ne povjeruju i ne poslušaju me, nego mi reknu: ‘Jahve ti se nije objavio’?«  <span class="brojRetka" id="2">2</span>»Što ti je to u ruci?« – zapita ga Jahve. »Štap«, odgovori.  <span class="brojRetka" id="3">3</span>»Baci ga na zemlju!« – naredi mu Jahve. On ga baci na zemlju, a štap se pretvori u zmiju. Mojsije pred njom uzmače.  <span class="brojRetka" id="4">4</span>Onda Jahve reče Mojsiju: »Pruži ruku i uhvati je za rep.« I on seže rukom i uhvati je za rep, a ona opet postade štap u njegovoj ruci.  <span class="brojRetka" id="5">5</span>»Tako moraju vjerovati da se Jahve, Bog njihovih otaca, Bog Abrahamov, Bog Izakov i Bog Jakovljev, tebi objavio.«</p><p class="pocetakParagrafa"> <span class="brojRetka" id="6">6</span>Još mu Jahve rekne: »Uvuci ruku u njedra.« On uvuče ruku u njedra. Kad ju je izvukao, gle – ruka mu gubava, bijela kao snijeg.  <span class="brojRetka" id="7">7</span>»Stavi opet ruku u njedra!« – naredi mu Jahve. On opet ruku u njedra. Kad ju je iz njedara izvukao, gle – opet je bila kao i ostali dio tijela.  <span class="brojRetka" id="8">8</span>»Ako ti ne povjeruju i ne prihvate poruku prvoga znamenja, povjerovat će poruci drugoga znamenja.  <span class="brojRetka" id="9">9</span>A ako ih oba ova znamenja ne uvjere pa ti ne povjeruju, zahvati vode iz Rijeke i prolij je po suhu. Voda što je budeš iz Rijeke uzeo na suhu će se u krv pretvoriti.«</p><p class="noviRedak"> <h4>Aron – tumač Mojsijev</h4><p class="pocetakParagrafa"> <span class="brojRetka" id="10">10</span>»Oprosti, Gospodine!« – nastavi Mojsije Jahvi. »Ja nikad nisam bio čovjek rječit; ni prije ni sada kad govoriš svome sluzi. Ja sam u govoru spor, a na jeziku težak.«  <span class="brojRetka" id="11">11</span>»Tko je dao čovjeku usta?« – reče mu Jahve. »Tko ga čini nijemim i gluhim; tko li mu vid daje ili ga osljepljuje? Zar to nisam ja, Jahve!  <span class="brojRetka" id="12">12</span>Idi, dakle! Ja ću biti s tobom kad budeš govorio i kazivat ću ti što ćeš govoriti.«</p><p class="pocetakParagrafa"> <span class="brojRetka" id="13">13</span>»Oprosti, Gospodine«, opet će Mojsije, »ne bi li poslao koga drugoga!«</p><p class="pocetakParagrafa"> <span class="brojRetka" id="14">14</span>Razljuti se Jahve na Mojsija i reče: »Zar Aron, Levijevac, nije tvoj brat? Znam da je on vrlo rječit. Evo, baš ti izlazi ususret. Kad te vidi, obradovat će se u srcu.  <span class="brojRetka" id="15">15</span>Ti govori njemu i u njegova usta stavljaj riječi. Ja ću biti i s tobom i s njime dok budete govorili; kazivat ću obojici što ćete raditi.  <span class="brojRetka" id="16">16</span>Neka on mjesto tebe govori narodu. Tako, on će tebi biti mjesto usta, a ti ćeš njemu biti mjesto Boga.  <span class="brojRetka" id="17">17</span>Uzmi ovaj štap u ruku. Njim izvodi znamenja.«</p><p class="noviRedak"> <h4>Mojsijev povratak u Egipat</h4><p class="pocetakParagrafa"> <span class="brojRetka" id="18">18</span>Zatim se Mojsije vrati svome tastu Jitru te mu reče: »Pusti me da se vratim braći u Egipat da vidim jesu li još na životu.« »Pođi u miru!« – reče Jitro Mojsiju.</p><p class="pocetakParagrafa"> <span class="brojRetka" id="19">19</span>I Jahve reče Mojsiju u Midjanu: »Vrati se u Egipat, jer su pomrli svi ljudi koji su tražili tvoj život.«  <span class="brojRetka" id="20">20</span>Tako Mojsije posadi na magarca svoju ženu i sinove i ode u zemlju egipatsku. A u ruku Mojsije uze Božji štap.  <span class="brojRetka" id="21">21</span>Jahve opet reče Mojsiju: »Kad se vratiš u Egipat, pobrini se da pred faraonom izvedeš sva čudesa za koja sam ti dao moć, premda ću ja tvrdim učiniti njegovo srce, tako te neće pustiti narod da ode.  <span class="brojRetka" id="22">22</span>Tada reci faraonu: ‘Ovako kaže Jahve: Izrael je moj prvorođenac.  <span class="brojRetka" id="23">23</span>Tražim od tebe da mi pustiš sina da mi iskaže štovanje. Ako odbiješ da ga pustiš, ja ću ubiti tvoga prvorođenca.’«</p><p class="noviRedak"> <h4>Obrezanje Mojsijeva sina</h4><p class="pocetakParagrafa"> <span class="brojRetka" id="24">24</span>Kad se na putu Mojsije zaustavi da prenoći, navali na nj Jahve da ga ubije.  <span class="brojRetka" id="25">25</span>Ali Sipora pograbi oštar kremen, obreza svoga sina i kožicom se dotakne Mojsijevih nogu: »Zaista si mi ti krvav muž«, reče.  <span class="brojRetka" id="26">26</span>I Jahve ga pusti. Ona je to zbog obrezanja rekla »krvav muž«.</p><p class="noviRedak"> <h4>Susret s Aronom</h4><p class="pocetakParagrafa"> <span class="brojRetka" id="27">27</span>Onda rekne Jahve Aronu: »Zaputi se prema pustinji, ususret Mojsiju!« On ode i s njim se sastane na Božjem brdu. Poljubi ga.  <span class="brojRetka" id="28">28</span>Mojsije pripovjedi Aronu sve što mu je Jahve povjerio i sva znamenja koja mu je naredio da ih učini.  <span class="brojRetka" id="29">29</span>Sad odu Mojsije i Aron i skupe sve starješine Izraelaca.  <span class="brojRetka" id="30">30</span>Aron izloži sve što je Jahve govorio Mojsiju, a Mojsije izvede znamenja naočigled naroda.</p><p class="pocetakParagrafa"> <span class="brojRetka" id="31">31</span>Narod je bio uvjeren, i pošto čuše da je Jahve pohodio Izraelce i pogledao na njihove jade, popadaše ničice i pokloniše se.</p></p></p></p></p>