<p class="pocetakParagrafa"> <span class="brojRetka" id="1">1</span>Ona im je pothvate k uspjehu vodila</p><p class="stih2">po ruci proroka svetog</p><p class="stih1"> <span class="brojRetka" id="2">2</span>kad su prohodili pustoš nenastanjenu</p><p class="stih2">i dizali šatore po bespućima.</p><p class="stih1"> <span class="brojRetka" id="3">3</span>Opirahu se dušmanima</p><p class="stih2">i branjahu se od neprijatelja;</p><p class="stih1"> <span class="brojRetka" id="4">4</span>a kad su ožednjeli i tebe prizvali,</p><p class="stih2">napojiše se vode iz strme pećine</p><p class="stih2">i zagasiše žeđ iz tvrda kamena.</p><h4>Voda, propast Egipćanima a spas Izraelcima</h4><p class="stih1"> <span class="brojRetka" id="5">5</span>I tako je ono čime su bili kažnjeni neprijatelji njihovi</p><p class="stih2">postalo njima dobročinstvo kada bijahu u nevolji.</p><p class="stih1"> <span class="brojRetka" id="7a">7a</span>Njima si, zbog njihove zapovijedi o čedomorstvu,</p><p class="stih1"> <span class="brojRetka" id="6">6</span>umjesto vječnog izvora vode tekućice,</p><p class="stih2">dao rijeku zamućenu krvlju i blatom,</p><p class="stih1"> <span class="brojRetka" id="7b">7b</span>a svojima si, unatoč svakoj nadi,</p><p class="stih2">dao izobilje vode,</p><p class="stih1"> <span class="brojRetka" id="8">8</span>pokazavši im u žeđi koja tada vladaše</p><p class="stih2">kakvom si kaznom kaznio neprijatelje njihove.</p><p class="stih1"> <span class="brojRetka" id="9">9</span>Jer su iz kušnje kojom si ih milostivo ukorio</p><p class="stih2">lako razabrali kakvim se mukama namučiše bezbožnici</p><p class="stih2">kojima si u jarosti sudio.</p><p class="stih1"> <span class="brojRetka" id="10">10</span>Jer si njih iskušao, opominjući blago kao otac,</p><p class="stih2">dok si one kao strahoviti kralj ispitao i osudio.</p><p class="stih1"> <span class="brojRetka" id="11">11</span>Jednako su se mučili nazočni i nenazočni,</p><p class="stih1"> <span class="brojRetka" id="12">12</span>i dvostruka ih žalost obuzimaše</p><p class="stih2">i uzdisahu u sjećanju na prošlost.</p><p class="stih1"> <span class="brojRetka" id="13">13</span>Kad čuše kako se ono što njima bijaše kazna</p><p class="stih2">obratilo Izraelcima u dobročinstvo,</p><p class="stih2">osjetiše ruku Gospodnju;</p><p class="stih1"> <span class="brojRetka" id="14">14</span>i kad sve bî gotovo, divljahu se</p><p class="stih2">onomu koga su nekoć izložili</p><p class="stih2">i s porugom ga odbili,</p><p class="stih1">jer njihova žeđ bijaše sasvim različita</p><p class="stih2">od žeđi pravednika.</p><h4>Božja popustljivost prema Egiptu</h4><p class="stih1"> <span class="brojRetka" id="15">15</span>Da ih kazniš za njihove nepravedne i bezumne misli,</p><p class="stih2">što ih zavedoše da štuju nerazumne gmazove</p><p class="stih2">i bijedne životinje,</p><p class="stih1">poslao si na njih, za kaznu, mnoštvo životinja nerazumnih</p><p class="stih1"> <span class="brojRetka" id="16">16</span>da bi spoznali kako se svatko kažnjava onim čime i sagriješi.</p><p class="stih1"> <span class="brojRetka" id="17">17</span>Tvoja svemoguća ruka –</p><p class="stih2">koja je sazdala svijet od tvari bezoblične –</p><p class="stih1">mogla je poslati na njih</p><p class="stih2">mnoštvo medvjeda ili ljutih lavova,</p><p class="stih1"> <span class="brojRetka" id="18">18</span>ili novostvorene, još nepoznate, divlje zvijeri pune gnjeva</p><p class="stih2">kojima iz nozdrva plamen liže,</p><p class="stih1">ili rigaju pare smrdljive,</p><p class="stih2">ili siplju strašne iskre iz očiju –</p><p class="stih1"> <span class="brojRetka" id="19">19</span>zvijeri kadre smožditi ih ne samo strašnim ujedom</p><p class="stih2">nego ih uništiti samom strahovitom pojavom.</p><p class="stih1"> <span class="brojRetka" id="20">20</span>Ali i bez svega toga</p><p class="stih2">mogli su pasti od jednog jedinog daha,</p><p class="stih1">gonjeni tvojom pravdom,</p><p class="stih2">otpuhani tvojom silinom.</p><p class="stih2">Ali ti si sve uredio po broju, utegu i mjeri.</p><h4>Razlozi popustljivosti</h4><p class="stih1"> <span class="brojRetka" id="21">21</span>I jer ti je uvijek u vlasti tvoja silna snaga,</p><p class="stih2">tko se može oprijeti tvojoj jakoj mišici?</p><p class="stih1"> <span class="brojRetka" id="22">22</span>Sav je svijet pred tobom kao zrnce praha na tezulji</p><p class="stih2">i kao kaplja jutarnje rose što se spušta na zemlju.</p><p class="stih1"> <span class="brojRetka" id="23">23</span>A ti si milostiv svemu jer možeš sve</p><p class="stih2">i kroz prste gledaš na grijehe ljudima</p><p class="stih2">da bi se pokajali.</p><p class="stih1"> <span class="brojRetka" id="24">24</span>Jer ti ljubiš sva bića</p><p class="stih2">i ne mrziš ni jedno koje si stvorio.</p><p class="stih1">Jer da si štogod mrzio,</p><p class="stih2">ne bi ga ni stvorio.</p><p class="stih1"> <span class="brojRetka" id="25">25</span>A kako bi išta moglo opstojati ako ti ne bi htio?</p><p class="stih2">Ili se održati ako ga ti nisi u život dozvao?</p><p class="stih1"> <span class="brojRetka" id="26">26</span>Ali ti štediš, jer sve je tvoje,</p><p class="stih2">Gospodaru, ljubitelju života,</p>