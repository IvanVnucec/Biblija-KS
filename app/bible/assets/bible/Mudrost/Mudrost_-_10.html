<h2>III. MUDROST I BOG U POVIJESTI</h2><h4>Od Adama do Mojsija</h4><p class="pocetakParagrafa"> <span class="brojRetka" id="1">1</span>Ona je štitila prvooblikovanog</p><p class="stih2">oca svijeta,</p><p class="stih2">koji je stvoren sâm,</p><p class="stih1">istrgla ga iz grijeha njegova</p><p class="stih1"> <span class="brojRetka" id="2">2</span>i dala mu jakost da vlada svemirom.</p><p class="stih1"> <span class="brojRetka" id="3">3</span>A kad se u jarosti svojoj grešnik odmetnu od nje,</p><p class="stih2">poginu u mržnji svojoj bratoubilačkoj.</p><p class="stih1"> <span class="brojRetka" id="4">4</span>I kad je zemlju zbog njega potop stigao,</p><p class="stih2">opet ju je mudrost spasila</p><p class="stih2">brodeći s pravednikom na krhkom drvetu.</p><p class="noviRedak"> </p><p class="stih1"> <span class="brojRetka" id="5">5</span>I kada se, složni u opačini svojoj,</p><p class="stih2">narodi bijahu pomutili,</p><p class="stih2">ona je našla pravednika</p><p class="stih1">i sačuvala ga Bogu nezazorna</p><p class="stih2">i uzdržala jačim od ljubavi prema djetetu.</p><p class="stih1"> <span class="brojRetka" id="6">6</span>Kad su bezbožnici izgibali,</p><p class="stih2">ona je izbavila pravednika</p><p class="stih1">koji je bježao od ognja</p><p class="stih2">što je s neba pao na pet gradova.</p><p class="stih1"> <span class="brojRetka" id="7">7</span>O opačini njihovoj još svjedoči pustoš puna dima</p><p class="stih2">i bilje kojemu plod nikad ne sazrijeva</p><p class="stih2">i stup od soli što stoji kao spomenik duši nevjernoj.</p><p class="stih1"> <span class="brojRetka" id="8">8</span>I jer nisu slijedili puta mudrosti,</p><p class="stih2">izgubili su spoznaju o dobru</p><p class="stih1">i još ostavili svijetu spomenik svoje ludosti</p><p class="stih2">da se ne mogahu sakriti zlodjela njihova.</p><p class="noviRedak"> </p><p class="stih1"> <span class="brojRetka" id="9">9</span>A mudrost je vjernike svoje spasila od nevolje.</p><p class="stih1"> <span class="brojRetka" id="10">10</span>Kad je pravednik bježao ispred jarosti bratove,</p><p class="stih2">ona ga je vodila pravim stazama;</p><p class="stih1">pokazala mu Božje kraljevstvo</p><p class="stih2">i podarila mu znanje o svetinjama;</p><p class="stih1">uspjehom okrunila napore njegove</p><p class="stih2">i umnožila plodove truda njegova.</p><p class="stih1"> <span class="brojRetka" id="11">11</span>Kad su ga pritijesnili lakomci,</p><p class="stih2">pomogla ga je i obdarila bogatstvom,</p><p class="stih1"> <span class="brojRetka" id="12">12</span>sačuvala ga od neprijatelja</p><p class="stih2">i zaštitila ga od zasjeda,</p><p class="stih1">darovala mu pobjedu u žestokom boju</p><p class="stih2">da spozna kako je bogobojaznost od svega jača.</p><p class="stih1"> <span class="brojRetka" id="13">13</span>Ona nije ostavila prodanog pravednika,</p><p class="stih2">nego ga je čuvala od grijeha.</p><p class="stih1"> <span class="brojRetka" id="14">14</span>S njime je u tamnicu sišla</p><p class="stih2">te ga ni u okovima nije zapustila</p><p class="stih1">dok mu nije donijela žezlo kraljevsko</p><p class="stih2">i vlast nad onima koji ga tlačiše</p><p class="stih1">i nagnala u laž one koji ga kaljahu,</p><p class="stih2">a njemu dala slavu vječnu.</p><h4>Izlazak</h4><p class="stih1"> <span class="brojRetka" id="15">15</span>Ona je spasila sveti puk i rod besprijekorni</p><p class="stih2">od vlasti naroda mučiteljskog.</p><p class="stih1"> <span class="brojRetka" id="16">16</span>Ušla je u dušu sluge Gospodnjeg,</p><p class="stih2">i on se strašnim kraljevima opro čudesima i znacima.</p><p class="stih1"> <span class="brojRetka" id="17">17</span>Ona je dala plaću svetima za njihove trude</p><p class="stih2">i vodila ih putem čudesnim,</p><p class="stih1">danju im bila zaklon od žege</p><p class="stih2">i noću zvjezdani sjaj.</p><p class="stih1"> <span class="brojRetka" id="18">18</span>Provela ih preko Mora crvenog,</p><p class="stih2">provela ih je preko vode velike,</p><p class="stih1"> <span class="brojRetka" id="19">19</span>a neprijatelje njihove valovima potopila</p><p class="stih2">i onda ih izbacila iz dubina bezdana.</p><p class="stih1"> <span class="brojRetka" id="20">20</span>Zato su pravednici oplijenili bezbožnike</p><p class="stih2">i pjesmom proslavili tvoje sveto ime, Gospode,</p><p class="stih2">jednodušno opjevali tvoju ruku zaštitnicu.</p><p class="stih1"> <span class="brojRetka" id="21">21</span>Jer je mudrost otvorila usta nijemima</p><p class="stih2">i obdarila djecu nejaku jezikom rječitim.</p><p class="noviRedak"> </p>