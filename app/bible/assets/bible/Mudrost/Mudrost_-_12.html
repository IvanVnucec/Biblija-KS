<p class="pocetakParagrafa"> <span class="brojRetka" id="1">1</span>i tvoj je besmrtni duh u svemu.</p><p class="stih1"> <span class="brojRetka" id="2">2</span>Blago kažnjavaš prestupnike,</p><p class="stih2">koriš ih i opominješ za grijehe njihove</p><p class="stih1">da se ostave zloće</p><p class="stih2">i da se ufaju u tebe, Gospode!</p><h4>Božja popustljivost prema Kanaanu</h4><p class="stih1"> <span class="brojRetka" id="3">3</span>Zamrzio si drevne stanovnike svoje svete zemlje</p><p class="stih1"> <span class="brojRetka" id="4">4</span>jer su činili zlodjela grozna</p><p class="stih2">u vradžbinama i obredima bezbožnim;</p><p class="stih1"> <span class="brojRetka" id="5">5</span>okrutne ubojice djece,</p><p class="stih2">žderače utrobe na gozbama mesa ljudskog,</p><p class="stih2">posvećenike s krvava pira,</p><p class="stih1"> <span class="brojRetka" id="6">6</span>roditelje ubojice bića bespomoćnih</p><p class="stih2">odlučio si uništiti rukama otaca naših,</p><p class="stih1"> <span class="brojRetka" id="7">7</span>da najdraža ti od sviju zemalja</p><p class="stih2">primi dostojno naselje djece Božje.</p><p class="stih1"> <span class="brojRetka" id="8">8</span>Ipak si i njih poštedio kao ljude,</p><p class="stih2">jer si im pred vojskom svojom poslao ose kao preteče</p><p class="stih2">da ih malo-pomalo istrijebe.</p><p class="stih1"> <span class="brojRetka" id="9">9</span>Premda si ih mogao, kao bezbožnike, predati u boju</p><p class="stih2">rukama pravednika ili strašnim zvijerima</p><p class="stih2">ili ih strogom riječju najedanput zatrti,</p><p class="stih1"> <span class="brojRetka" id="10">10</span>sudeći im malo-pomalo,</p><p class="stih2">davao si mjesta pokajanju,</p><p class="stih1">premda si dobro znao</p><p class="stih2">da je to opak rod</p><p class="stih2">kojem je zloća prirođena</p><p class="stih1">i da im se ćud nikad neće izmijeniti,</p><p class="stih1"> <span class="brojRetka" id="11">11</span>jer je to pleme odiskona bilo prokleto.</p><h4>Razlozi popustljivosti</h4><p class="stih1">A što si ostavio nekažnjene njihove grijehe,</p><p class="stih2">nije bilo od straha ni pred kim.</p><p class="stih1"> <span class="brojRetka" id="12">12</span>Jer tko bi tebi smio kazati: »Što si učinio?«</p><p class="stih2">I tko se smije oprijeti sudu tvojemu?</p><p class="stih2">Ili te optužiti što si uništio narode koje si stvorio?</p><p class="stih1">Ili tko će ustati protiv tebe</p><p class="stih2">kao branitelj nepravednih ljudi?</p><p class="stih1"> <span class="brojRetka" id="13">13</span>Jer, osim tebe, nema boga koji se brine za sve</p><p class="stih2">da bi mu morao dokazati kako ne sudiš krivo.</p><p class="stih1"> <span class="brojRetka" id="14">14</span>A nijedan kralj ni vladar ne smije ustati</p><p class="stih2">protiv tebe u korist onih koje si kaznio.</p><p class="stih1"> <span class="brojRetka" id="15">15</span>I jer si pravedan, upravljaš svime pravedno,</p><p class="stih2">i nedostojno je moći tvoje kazniti</p><p class="stih2">onoga koji kazne ne zaslužuje.</p><p class="stih1"> <span class="brojRetka" id="16">16</span>Jer moć je tvoja načelo pravice tvoje</p><p class="stih2">i jer svime vladaš, možeš i sve poštedjeti.</p><p class="stih1"> <span class="brojRetka" id="17">17</span>Jakost svoju pokazuješ samo onda</p><p class="stih2">kad ljudi ne vjeruju u puninu tvoje moći</p><p class="stih2">i kažnjavaš drskost onih koji je spoznaše.</p><p class="stih1"> <span class="brojRetka" id="18">18</span>Ti, silni gospodaru, sudiš blago</p><p class="stih2">i upravljaš nama s velikom pažnjom,</p><p class="stih2">jer kad god hoćeš, moć ti je pri ruci.</p><h4>Pouka popustljivosti božanske</h4><p class="stih1"> <span class="brojRetka" id="19">19</span>A takvim si djelima narod svoj poučio</p><p class="stih2">da pravednik ima biti čovječan;</p><p class="stih1">podario si sinovima svojim dobru nadu,</p><p class="stih2">jer daješ pokajanje za grijehe.</p><p class="stih1"> <span class="brojRetka" id="20">20</span>Jer kad si s tolikim obzirom i blagošću</p><p class="stih2">kaznio neprijatelje djece svoje i smrtne krivce –</p><p class="stih2">dajući im vremena i prigode da se zloće svoje okane –</p><p class="stih1"> <span class="brojRetka" id="21">21</span>kako li si brižno sudio sinove svoje,</p><p class="stih2">čijim si ocima dao divna obećanja</p><p class="stih2">i prisegama i savezima!</p><p class="stih1"> <span class="brojRetka" id="22">22</span>Dok nas, dakle, koriš, dotle šibaš naše neprijatelje</p><p class="stih2">deset tisuća puta strože,</p><p class="stih2">da bismo se sjetili dobrote tvoje kada sami sudimo</p><p class="stih2">i da očekujemo milosrđe tvoje kada nam bude suđeno.</p><h4>Poslije Božje blagosti dolazi strogost</h4><p class="stih1"> <span class="brojRetka" id="23">23</span>Zato si one koji su živjeli bezbrižnim i bezumnim životom</p><p class="stih2">namučio njihovim vlastitim gnusobama.</p><p class="stih1"> <span class="brojRetka" id="24">24</span>Jer su odviše zabasali na krivim putovima</p><p class="stih2">i stali kao bogove štovati najgore i najprezrenije od životinja,</p><p class="stih2">zabludjeli kao djeca bez razbora.</p><p class="stih1"> <span class="brojRetka" id="25">25</span>Zato si im kao djeci bez razbora</p><p class="stih2">poslao kaznu rugla.</p><p class="stih1"> <span class="brojRetka" id="26">26</span>A jer ih nije poučila kazna porugljiva,</p><p class="stih2">ubrzo iskusiše kaznu dostojnu Boga.</p><p class="stih1"> <span class="brojRetka" id="27">27</span>Jer kad vidješe da su im za kaznu</p><p class="stih2">te životinje koje štovahu kao bogove,</p><p class="stih2">rasrdiše se na njih zbog patnja koje im prouzrokovaše</p><p class="stih1">i spoznaše pravoga Boga,</p><p class="stih2">o kom prije nisu htjeli ništa čuti.</p><p class="stih2">Zato ih je i stigla najviša osuda.</p>