<h4>Izrael nije krivobožački</h4><p class="pocetakParagrafa"> <span class="brojRetka" id="1">1</span>A ti si, Bože naš, blag i istinit,</p><p class="stih2">spor na gnjev i svime milostivo upravljaš.</p><p class="stih1"> <span class="brojRetka" id="2">2</span>Ako i sagriješismo, tvoji smo!</p><p class="stih2">Priznajemo tvoju vlast</p><p class="stih2">i nećemo griješiti kad znamo da smo tvoji.</p><p class="stih1"> <span class="brojRetka" id="3">3</span>Jer tebe znati – savršena je pravednost,</p><p class="stih2">i poznavati snagu tvoju korijen je besmrtnosti.</p><p class="stih1"> <span class="brojRetka" id="4">4</span>Nas nije zaveo nikakav izum opaka ljudskog umijeća</p><p class="stih2">ni jalovo djelo slikarsko,</p><p class="stih2">likovi našarani ličilima</p><p class="stih1"> <span class="brojRetka" id="5">5</span>koji u budalama potiču žudnju</p><p class="stih2">te žude za neživim obličjem mrtva lika.</p><p class="stih1"> <span class="brojRetka" id="6">6</span>Ljubitelji su zla i dostojni takvih nada</p><p class="stih2">oni koji ih čine ili žele ili štuju.</p><h4>Ludost izrađivača kumira</h4><p class="stih1"> <span class="brojRetka" id="7">7</span>Muči se lončar i gnječi zemlju mekanu:</p><p class="stih2">pravi posuđe kojim se služimo.</p><p class="stih1">Od istoga blata pravi posude</p><p class="stih2">koje služe u plemenite svrhe</p><p class="stih2">i one koje služe suprotnom:</p><p class="stih1">kakva će kojoj namjena biti –</p><p class="stih2">određuje lončar.</p><p class="stih1"> <span class="brojRetka" id="8">8</span>I možda – o napora na zlo data! –</p><p class="stih2">od iste gline pravi ništavnog boga,</p><p class="stih1">on koji je nedavno od zemlje sazdan</p><p class="stih2">i koji će se ubrzo zemlji vratit’ od koje je uzet,</p><p class="stih2">kad se od njega duša zatraži.</p><p class="stih1"> <span class="brojRetka" id="9">9</span>Ne mari on što će brzo umrijeti</p><p class="stih2">ni što mu je život kratkovjek,</p><p class="stih1">nego se natječe sa zlatarima i srebrnarima</p><p class="stih2">i nasljeduje mjedare,</p><p class="stih2">ponosan što pravi krivotvorine.</p><p class="stih1"> <span class="brojRetka" id="10">10</span>Srce mu je kao pepeo,</p><p class="stih2">i nada mu od zemlje bjednija,</p><p class="stih2">i život od gline nevredniji,</p><p class="stih1"> <span class="brojRetka" id="11">11</span>jer nije poznao Stvoritelja svoga</p><p class="stih2">koji mu je udahnuo dušu djelatnu</p><p class="stih2">i nadahnuo ga dahom životnim.</p><p class="stih1"> <span class="brojRetka" id="12">12</span>Nego misli da je žiće naše igra</p><p class="stih2">i život naš sajam pun probitka.</p><p class="stih1">»Treba, veli, izbijati korist iz svega, čak iz zla.«</p><p class="stih1"> <span class="brojRetka" id="13">13</span>Jer bolje no itko drugi</p><p class="stih2">zna takav da griješi</p><p class="stih1">kad od iste tvari zemljane</p><p class="stih2">pravi lomne posude i kumire.</p><h4>Ludost Egipćana: sveopće krivoboštvo</h4><p class="stih1"> <span class="brojRetka" id="14">14</span>Ali su od svih najluđi,</p><p class="stih2">i jadniji od duše čeda nejakog,</p><p class="stih1">oni neprijatelji tvog naroda</p><p class="stih2">koji ga nekoć tlačiše.</p><p class="stih1"> <span class="brojRetka" id="15">15</span>Jer oni obožavahu sve poganske kumire</p><p class="stih2">koji ne mogu ni očima gledati,</p><p class="stih2">ni nosom disati, ni ušima slušati,</p><p class="stih2">ni prstima pipati,</p><p class="stih2">ni nogama hoditi.</p><p class="stih1"> <span class="brojRetka" id="16">16</span>Jer ih čovjek načini,</p><p class="stih2">sazda ih onaj komu je dah u zajam dan.</p><p class="stih1">Nijedan čovjek ne može načiniti</p><p class="stih2">boga sebi slična;</p><p class="stih1"> <span class="brojRetka" id="17">17</span>i jer je smrtan,</p><p class="stih2">mrtvo djelo gradi bezbožničkim rukama.</p><p class="stih1">On je dragocjeniji od svojih svetinja,</p><p class="stih2">jer je živ, a one nisu.</p><p class="stih1"> <span class="brojRetka" id="18">18</span>A čak štuju i najgadnije životinje,</p><p class="stih2">što su, po gluposti svojoj, gore od ostalih.</p><p class="stih1"> <span class="brojRetka" id="19">19</span>Na njima nikakve ljepote</p><p class="stih2">da bi privlačile kao druge životinje:</p><p class="stih2">umakle su i Božjoj hvali i njegovu blagoslovu.</p>