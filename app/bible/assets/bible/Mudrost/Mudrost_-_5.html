<p class="pocetakParagrafa"> <span class="brojRetka" id="1">1</span>A pravednik će se vedro sučeliti</p><p class="stih2">s onima koji ga tlačiše</p><p class="stih2">i koji prezirahu patnje njegove.</p><p class="stih1"> <span class="brojRetka" id="2">2</span>Kad ga ugledaju, uzdrhtat će od silna straha,</p><p class="stih2">zapanjeni njegovim iznenadnim spasenjem.</p><p class="stih1"> <span class="brojRetka" id="3">3</span>Govorit će među sobom, puni kajanja,</p><p class="stih2">i uzdišući u tjeskobi svoje duše:</p><p class="stih1"> <span class="brojRetka" id="4">4</span>»To je onaj komu smo se nekoć podsmijevali</p><p class="stih2">i koji nam je bio za porugu.</p><p class="stih1">Mi, budale, smatrasmo njegov život ludošću</p><p class="stih2">i svršetak njegov nečasnim.</p><p class="stih1"> <span class="brojRetka" id="5">5</span>Kako li se ubrojio među sinove Božje</p><p class="stih2">i dobio udio svoj među svecima?</p><p class="stih1"> <span class="brojRetka" id="6">6</span>Mi, odista, zalutasmo s puta istine</p><p class="stih2">i svjetlost pravde nije nam svijetlila</p><p class="stih2">niti nam je sunce ogranulo.</p><p class="stih1"> <span class="brojRetka" id="7">7</span>Bazali smo stazama propasti</p><p class="stih2">i prohodili bespuća pustinje,</p><p class="stih2">ali puta Gospodnjega nismo spoznali.</p><p class="stih1"> <span class="brojRetka" id="8">8</span>Što nam je koristila oholost?</p><p class="stih2">Što nam je vrijedilo bogatstvo i hvastanje?</p><p class="stih1"> <span class="brojRetka" id="9">9</span>Sve je prošlo kao sjena</p><p class="stih2">i kao kratkotrajan glas.</p><p class="stih1"> <span class="brojRetka" id="10">10</span>I kao lađa koja siječe uzburkano more</p><p class="stih2">i traga joj nema kuda prođe</p><p class="stih2">niti brazde hrptici njezinoj u valovima;</p><p class="stih1"> <span class="brojRetka" id="11">11</span>ili kao ptica što zrakom proleti</p><p class="stih2">i ne ostavi traga prolazu svojem:</p><p class="stih1">šiba lagani uzduh udarcima svojih pera</p><p class="stih2">i rasijeca ga uza snažan fijuk</p><p class="stih1">i prodire zamasima svojih krila,</p><p class="stih2">a poslije nema više nikakva traga njezinu letu;</p><p class="stih1"> <span class="brojRetka" id="12">12</span>ili kao strijela odapeta na svoj cilj:</p><p class="stih2">probijeni se zrak odmah sklapa</p><p class="stih2">i ne raspoznaje se staza njezina –</p><p class="stih1"> <span class="brojRetka" id="13">13</span>tako i mi: jedva što smo na svijet došli,</p><p class="stih2">a već nestadosmo,</p><p class="stih1">ni traga kreposti pokazati ne mogosmo:</p><p class="stih2">u zloći se svojoj sasvim istrošismo.«</p><p class="noviRedak"> </p><p class="stih1"> <span class="brojRetka" id="14">14</span>I doista, nada je bezbožnikova kao pljeva</p><p class="stih2">što je vjetar raznosi</p><p class="stih1">i kao sitna pjena</p><p class="stih2">što je vihor razgoni;</p><p class="stih1">ona nestaje kao dim na vjetru</p><p class="stih2">i prolazi kao spomen na jednodnevna gosta.</p><h4>Slava pravednikâ i kazna bezbožnikâ</h4><p class="stih1"> <span class="brojRetka" id="15">15</span>A pravednici žive dovijeka,</p><p class="stih2">i u Gospodu je nagrada njihova</p><p class="stih2">i briga za njih u Svevišnjeg.</p><p class="stih1"> <span class="brojRetka" id="16">16</span>Zato će iz ruku Gospodnjih primiti</p><p class="stih2">kraljevsku krunu slave i vijenac ljepote;</p><p class="stih1">svojom će ih desnicom Gospod zakriliti</p><p class="stih2">i svojom ih mišicom zaštititi.</p><p class="stih1"> <span class="brojRetka" id="17">17</span>Latit će se svog žara ljubomornog kao oružja</p><p class="stih2">i naoružat će sve stvorenje</p><p class="stih2">da kazni svoje neprijatelje;</p><p class="stih1"> <span class="brojRetka" id="18">18</span>kao oklop obući će pravednost,</p><p class="stih2">a kao šljem stavit će sud bez himbe;</p><p class="stih1"> <span class="brojRetka" id="19">19</span>uzet će nepobjedivu svetost kao štit,</p><p class="stih1"> <span class="brojRetka" id="20">20</span>a kao mač naoštrit će žestok gnjev</p><p class="stih2">i sav će svemir poći s njim u boj protiv bezumnika.</p><p class="stih1"> <span class="brojRetka" id="21">21</span>Tad će poletjet’ dobro naperene strijele:</p><p class="stih2">munje iz oblaka padat će na cilj</p><p class="stih2">kao iz nategnuta lûka;</p><p class="stih1"> <span class="brojRetka" id="22">22</span>iz bojne sprave izlijetat će zrna grada</p><p class="stih2">srdžbom nabijena.</p><p class="stih1">Na njih će voda morska bjesnjeti,</p><p class="stih2">i rijeke će ih potapati bez milosti.</p><p class="stih1"> <span class="brojRetka" id="23">23</span>Dah Svemoći zapuhat će protiv njih,</p><p class="stih2">izvijat će ih poput vihora.</p><p class="stih1">I tako će svu zemlju opustošiti bezakonje</p><p class="stih2">i opačina će prevrnuti prijestolja vladalačka.</p>