<h4>Pozdrav</h4><p class="pocetakParagrafa"> <span class="brojRetka" id="1">1</span>Pavao, sužanj Isusa Krista, i brat Timotej: ljubljenom Filemonu, suradniku našemu,  <span class="brojRetka" id="2">2</span>i sestri Apiji, i Arhipu, suborcu našem, i Crkvi u tvojoj kući.  <span class="brojRetka" id="3">3</span>Milost vam i mir od Boga, Oca našega, i Gospodina Isusa Krista!</p><p class="noviRedak"> <h4>Zahvalnica i molitva</h4><p class="pocetakParagrafa"> <span class="brojRetka" id="4">4</span>Zahvaljujem svagda Bogu svojemu spominjući te se u svojim molitvama  <span class="brojRetka" id="5">5</span>jer čujem za tvoju ljubav i vjeru koju imaš prema Gospodinu Isusu Kristu i prema svima svetima.  <span class="brojRetka" id="6">6</span>Nek zajedništvo tvoje vjere bude djelotvorno u spoznanju svakoga mogućeg dobra među vama poradi Krista!  <span class="brojRetka" id="7">7</span>Uvelike si me doista obradovao i utješio svojom ljubavlju jer si, brate, okrijepio srca svetih.</p><p class="noviRedak"> <h4>Zauzimanje za Onezima</h4><p class="pocetakParagrafa"> <span class="brojRetka" id="8">8</span>Stoga, premda imam punu slobodu u Kristu da ti zapovjedim što ti je činiti,  <span class="brojRetka" id="9">9</span>poradi ljubavi radije molim, kakav već jesam, Pavao, starac, a sada i sužanj Krista Isusa.  <span class="brojRetka" id="10">10</span>Molim te za svoje dijete koje rodih u okovima, za Onezima,  <span class="brojRetka" id="11">11</span>negda tebi nekorisna, a sada i tebi i meni veoma korisna.  <span class="brojRetka" id="12">12</span>Šaljem ti ga – njega, srce svoje.  <span class="brojRetka" id="13">13</span>Htjedoh ga zadržati kod sebe da mi mjesto tebe posluži u okovima evanđelja.  <span class="brojRetka" id="14">14</span>Ali ne htjedoh preko tvoje volje da ne bi tvoja dobrota bila od nevolje, nego od dobre volje.  <span class="brojRetka" id="15">15</span>Možda baš zato bî za čas odijeljen da ga dobiješ zauvijek –  <span class="brojRetka" id="16">16</span>ne kao roba, nego više od roba, kao brata ljubljenoga, osobito meni, a koliko više tebi, i po tijelu i po Gospodinu.  <span class="brojRetka" id="17">17</span>Smatraš li me dakle drugom, primi ga kao mene.  <span class="brojRetka" id="18">18</span>Ako ti je u čemu skrivio ili ti je što dužan, to meni upiši.  <span class="brojRetka" id="19">19</span>Ja, Pavao, potpisujem svojom rukom: ja ću platiti. Da ti ne reknem da mi i samoga sebe duguješ!  <span class="brojRetka" id="20">20</span>Hajde, brate, da se tobom okoristim u Gospodinu: okrijepi srce moje u Kristu!  <span class="brojRetka" id="21">21</span>Uzdajući se u tvoju poslušnost, napisah ti uvjeren da ćeš još više učiniti nego te molim.</p><p class="noviRedak"> <h4>Preporuke i pozdravi</h4><p class="pocetakParagrafa"> <span class="brojRetka" id="22">22</span>K tome, pripravi mi obitavalište jer se nadam da ću vam po vašim molitvama biti darovan.</p><p class="pocetakParagrafa"> <span class="brojRetka" id="23">23</span>Pozdravlja te Epafra, moj suuznik u Kristu Isusu,  <span class="brojRetka" id="24">24</span>Marko, Aristarh, Dema i Luka, moji suradnici.</p><p class="pocetakParagrafa"> <span class="brojRetka" id="25">25</span>Milost Gospodina našega Isusa Krista s duhom vašim!</p></p></p></p>