<h2>III. BARNABINO I SAVLOVO PRVO MISIJSKO PUTOVANJE</h2><h3>SABOR U JERUZALEMU</h3><h4>Barnabino i Savlovo poslanje</h4><p class="pocetakParagrafa"> <span class="brojRetka" id="1">1</span>U antiohijskoj je Crkvi bilo proroka i učitelja: Barnaba, Šimun zvani Niger, Lucije Cirenac, Manahen, suothranjenik Heroda četverovlasnika, i Savao.  <span class="brojRetka" id="2">2</span>Dok su jednom obavljali službu Božju i postili, reče Duh Sveti: »De mi odlučite Barnabu i Savla za djelo na koje sam ih pozvao.«  <span class="brojRetka" id="3">3</span>Onda su postili, molili, položili na njih ruke i otpustili ih.</p><p class="noviRedak"> <h4>Na Cipru. Vračar Elim</h4><p class="pocetakParagrafa"> <span class="brojRetka" id="4">4</span>Poslani od Svetoga Duha siđu u Seleuciju, a odande odjedre na Cipar.  <span class="brojRetka" id="5">5</span>Kad se nađoše u Salamini, navješćivahu riječ Božju u židovskim sinagogama. Imali su i Ivana za poslužitelja.  <span class="brojRetka" id="6">6</span>Pošto pak prođoše sav otok do Pafa, nađoše nekog vračara, nazoviproroka, Židova, imenom Barjesu.  <span class="brojRetka" id="7">7</span>On bijaše uz namjesnika Sergija Pavla, čovjeka razborita. Sergije dozva Barnabu i Savla te zaiska čuti riječ Božju,  <span class="brojRetka" id="8">8</span>ali im se usprotivi Elim, Vračar – tako mu se ime prevodi – nastojeći odvratiti namjesnika od vjere.  <span class="brojRetka" id="9">9</span>Savao pak, zvan i Pavao, pun Duha Svetoga, ošinu ga pogledom  <span class="brojRetka" id="10">10</span>i reče: »Pun svake lukavosti i prevrtljivosti, sine đavolski, neprijatelju svake pravednosti, zar nikako da prestaneš iskrivljavati ravne putove Gospodnje? <span class="brojRetka" id="11">11</span>Evo stoga sada ruke Gospodnje na tebi: oslijepljet ćeš i neko vrijeme nećeš gledati sunca!« Odmah pade na nj mrak i tama te on glavinjajući stade tražiti ruke vodilje.  <span class="brojRetka" id="12">12</span>Videći što se dogodilo, povjerova tada namjesnik, zanesen naukom Gospodnjim.</p><p class="noviRedak"> <h4>U Antiohiji pizidijskoj</h4><p class="pocetakParagrafa"> <span class="brojRetka" id="13">13</span>Pošto se Pavao i oni oko njega otisnuše od Pafa, stigoše u Pergu pamfilijsku. Ivan ih napusti te se vrati u Jeruzalem.  <span class="brojRetka" id="14">14</span>Oni pak krenuše iz Perge i stigoše u Antiohiju pizidijsku. U dan subotnji ušli su u sinagogu i sjeli.  <span class="brojRetka" id="15">15</span>Nakon čitanja Zakona i Prorokâ pošalju nadstojnici sinagoge k njima: »Braćo, rekoše, ima li u vas koja riječ utjehe za narod, govorite!«</p><p class="pocetakParagrafa"> <span class="brojRetka" id="16">16</span>Nato usta Pavao, dadne rukom znak i reče: »Izraelci i vi koji se Boga bojite, čujte!  <span class="brojRetka" id="17">17</span>Bog naroda ovoga, Izraela, izabra oce naše i uzdiže narod za boravka u zemlji egipatskoj te ga ispruženom rukom izvede iz nje. <span class="brojRetka" id="18">18</span>Oko četrdeset ga je godina na rukama nosio u pustinji <span class="brojRetka" id="19">19</span>pa pošto zatre sedam naroda u zemlji kanaanskoj, ubaštini ga u zemlji njihovoj  <span class="brojRetka" id="20">20</span>za kakve četiri stotine i pedeset godina. Nakon toga dade im suce – do Samuela proroka.  <span class="brojRetka" id="21">21</span>Onda zaiskaše kralja pa im Bog za četrdeset godina dade Šaula, sina Kiševa, iz plemena Benjaminova.  <span class="brojRetka" id="22">22</span>Pošto svrgnu njega, podiže im za kralja Davida za kojega posvjedoči: Nađoh Davida, sina Jišajeva, čovjeka po svom srcu, koji će ispuniti sve moje želje. <span class="brojRetka" id="23">23</span>Iz njegova potomstva izvede Bog po svom obećanju Izraelu Spasitelja, Isusa.  <span class="brojRetka" id="24">24</span>Pred njegovim je dolaskom Ivan propovijedao krštenje obraćenja svemu narodu izraelskomu.  <span class="brojRetka" id="25">25</span>A kad je Ivan dovršavao svoju trku, govorio je: ‘Nisam ja onaj za koga me vi držite. Nego za mnom evo dolazi onaj komu ja nisam dostojan odriješiti obuće na nogama.’«</p><p class="pocetakParagrafa"> <span class="brojRetka" id="26">26</span>»Braćo, sinovi roda Abrahamova, vi i oni koji se među vama Boga boje, nama je upravljena ova Riječ spasenja.  <span class="brojRetka" id="27">27</span>Doista, žitelji Jeruzalema i glavari njihovi ne upoznaše njega ni riječi proročkih što se čitaju svake subote pa ih, osudivši ga, ispuniše.  <span class="brojRetka" id="28">28</span>Premda ne nađoše nikakva razloga smrti, zatražiše od Pilata da ga smakne.  <span class="brojRetka" id="29">29</span>Pošto pak izvršiše sve što je o njemu napisano, skinuše ga s drveta i položiše u grob.  <span class="brojRetka" id="30">30</span>Ali Bog ga uskrisi od mrtvih.  <span class="brojRetka" id="31">31</span>On se mnogo dana ukazivao onima koji s njim bijahu uzašli iz Galileje u Jeruzalem. Oni su sada njegovi svjedoci pred narodom.«</p><p class="pocetakParagrafa"> <span class="brojRetka" id="32">32</span>»I mi vam navješćujemo evanđelje: obećanje dano ocima  <span class="brojRetka" id="33">33</span>Bog je ispunio djeci, nama, uskrisivši Isusa, kao što je i pisano u Psalmu drugom: Ti si Sin moj, danas te rodih. <span class="brojRetka" id="34">34</span>Da ga pak uskrisi od mrtvih te se on više nikad neće vratiti u trulež, rekao je ovime: Dat ću vama svetinje Davidove, pouzdane. <span class="brojRetka" id="35">35</span>Zato i na drugome mjestu kaže: Nećeš dati da Svetac tvoj ugleda truleži. <span class="brojRetka" id="36">36</span>David doista, pošto u svom naraštaju posluži volji Božjoj, preminu, pridruži se ocima svojim i vidje trulež, <span class="brojRetka" id="37">37</span>a Onaj koga Bog uskrisi ne vidje truleži. <span class="brojRetka" id="38">38</span>/ <span class="brojRetka" id="39">39</span>Neka vam dakle, braćo, znano bude: po Ovome vam se navješćuje oproštenje grijeha! Po Ovome se tko god vjeruje, opravdava od svega od čega se po Mojsijevu zakonu niste mogli opravdati!  <span class="brojRetka" id="40">40</span>Pazite da se ne zbude što je rečeno u Prorocima:</p><p class="noviRedak"> </p><p class="stih1"> <span class="brojRetka" id="41">41</span>Obazrite se, preziratelji,</p><p class="stih2">snebijte se i nestanite!</p><p class="stih1">Jer djelo činim u dane vaše,</p><p class="stih2">djelo u koje ne biste vjerovali</p><p class="stih2">da vam ga tko ispriča.«</p><p class="noviRedak"> </p><p class="pocetakParagrafa"> <span class="brojRetka" id="42">42</span>Na izlasku su ih molili da im iduće subote o tome govore.  <span class="brojRetka" id="43">43</span>A pošto se skup raspustio, mnogi Židovi i bogobojazne pridošlice pođoše za Pavlom i Barnabom koji su ih nagovarali ustrajati u milosti Božjoj.</p><p class="pocetakParagrafa"> <span class="brojRetka" id="44">44</span>Iduće se subote gotovo sav grad zgrnu čuti riječ Gospodnju.  <span class="brojRetka" id="45">45</span>Kad su Židovi ugledali mnoštvo, puni zavisti psujući suprotstavljali su se onomu što je Pavao govorio.  <span class="brojRetka" id="46">46</span>Na to im Pavao i Barnaba smjelo rekoše: »Trebalo je da se najprije vama navijesti riječ Božja. Ali kad je odbacujete i sami sebe ne smatrate dostojnima života vječnoga, obraćamo se evo poganima.  <span class="brojRetka" id="47">47</span>Jer ovako nam je zapovjedio Gospodin:</p><p class="noviRedak"> </p><p class="stih1">Postavih te za svjetlost poganima</p><p class="stih2">da budeš na spasenje do nakraj zemlje.</p><p class="noviRedak"> </p><p class="pocetakParagrafa"> <span class="brojRetka" id="48">48</span>Pogani koji su slušali radovali su se i slavili riječ Gospodnju te povjerovaše oni koji bijahu određeni za život vječni.  <span class="brojRetka" id="49">49</span>Riječ se pak Gospodnja pronese po svoj onoj pokrajini.</p><p class="pocetakParagrafa"> <span class="brojRetka" id="50">50</span>Ali Židovi potakoše ugledne bogobojazne žene i prvake gradske te zametnuše progon protiv Pavla i Barnabe pa ih izbaciše iz svoga kraja.  <span class="brojRetka" id="51">51</span>Oni pak stresu prašinu s nogu protiv njih pa odu u Ikonij.  <span class="brojRetka" id="52">52</span>A učenici su se ispunjali radošću i Duhom Svetim.</p></p></p>