<h4>Petar se opravdava u Jeruzalemu</h4><p class="pocetakParagrafa"> <span class="brojRetka" id="1">1</span>Dočuli apostoli i braća po Judeji da i pogani primiše riječ Božju  <span class="brojRetka" id="2">2</span>pa kad Petar uziđe u Jeruzalem, uzeše mu obrezanici prigovarati:  <span class="brojRetka" id="3">3</span>»Ušao si«, dobacivahu, »k ljudima neobrezanima i jeo s njima!«  <span class="brojRetka" id="4">4</span>Onda započe Petar te im izloži sve po redu:  <span class="brojRetka" id="5">5</span>»Molio sam se«, reče, »u Jopi kadli u zanosu ugledam viđenje: posudu neku poput velika platna, uleknuta s četiri okrajka, gdje silazi s neba i dolazi do mene.  <span class="brojRetka" id="6">6</span>Zagledah se, promotrih je i vidjeh četveronošce zemaljske, zvijeri i gmazove te ptice nebeske.  <span class="brojRetka" id="7">7</span>Začuh i glas koji mi govoraše: ‘Ustaj, Petre! Kolji i jedi!’  <span class="brojRetka" id="8">8</span>Ja odvratih: ‘Nipošto, Gospodine! Ta nikad mi još ništa okaljano ili nečisto ne uđe u usta.’  <span class="brojRetka" id="9">9</span>A glas će s neba po drugi put: ‘Što Bog očisti, ti ne zovi nečistim.’  <span class="brojRetka" id="10">10</span>To se ponovi do triput, a onda se sve opet povuče na nebo.«</p><p class="pocetakParagrafa"> <span class="brojRetka" id="11">11</span>»I odmah se, evo, pred kućom u kojoj bijah pojaviše tri čovjeka poslana iz Cezareje k meni.  <span class="brojRetka" id="12">12</span>A Duh mi reče da pođem s njima ništa ne premišljajući. Sa mnom pođoše i ova šestorica braće te uđosmo u kuću tog čovjeka.  <span class="brojRetka" id="13">13</span>On nam pripovjedi kako je u svojoj kući vidio anđela koji je stao preda nj i rekao: ‘Pošalji u Jopu i dozovi Šimuna nazvanog Petar;  <span class="brojRetka" id="14">14</span>on će ti navijestiti riječi po kojima ćeš se spasiti ti i sav dom tvoj.’«</p><p class="pocetakParagrafa"> <span class="brojRetka" id="15">15</span>»I kad počeh govoriti, siđe na njih Duh Sveti kao ono na nas u početku.  <span class="brojRetka" id="16">16</span>Sjetih se tada riječi Gospodnje: ‘Ivan je’, govoraše on, ‘krstio vodom, a vi ćete biti kršteni Duhom Svetim.’  <span class="brojRetka" id="17">17</span>Ako im je dakle Bog dao isti dar kao i nama koji povjerovasmo u Gospodina Isusa Krista, tko sam ja da bih se smio oprijeti Bogu?«</p><p class="pocetakParagrafa"> <span class="brojRetka" id="18">18</span>Kad su to čuli, umiriše se te stadoše slaviti Boga govoreći: »Dakle i poganima Bog dade obraćenje na život!«</p><p class="noviRedak"> <h4>Crkva u Antiohiji</h4><p class="pocetakParagrafa"> <span class="brojRetka" id="19">19</span>Oni dakle što ih rasprši nevolja nastala u povodu Stjepana dopriješe do Fenicije, Cipra i Antiohije, nikomu ne propovijedajući Riječi doli samo Židovima.  <span class="brojRetka" id="20">20</span>Neki su od njih bili Ciprani i Cirenci. Kad stigoše u Antiohiju, propovijedahu i Grcima navješćujući evanđelje: Gospodina, Isusa.  <span class="brojRetka" id="21">21</span>Ruka Gospodnja bijaše s njima te velik broj ljudi povjerova i obrati se Gospodinu.</p><p class="pocetakParagrafa"> <span class="brojRetka" id="22">22</span>Vijest o tome doprije do Crkve u Jeruzalemu pa poslaše Barnabu u Antiohiju.  <span class="brojRetka" id="23">23</span>Kad on stiže i vidje milost Božju, obradova se te potaknu sve da u odlučnosti srca ostanu uz Gospodina.  <span class="brojRetka" id="24">24</span>Ta bijaše to muž čestit, pun Duha Svetoga i vjere. Znatno se mnoštvo prikloni Gospodinu.</p><p class="pocetakParagrafa"> <span class="brojRetka" id="25">25</span>Barnaba se zatim zaputi u Tarz potražiti Savla.  <span class="brojRetka" id="26">26</span>Kad ga nađe, odvede ga u Antiohiju. Punu su se godinu dana sastajali u toj Crkvi i poučavali poveće mnoštvo te se u Antiohiji učenici najprije prozvaše kršćanima.</p><p class="noviRedak"> <h4>Barnaba i Savao idu u Jeruzalem</h4><p class="pocetakParagrafa"> <span class="brojRetka" id="27">27</span>U one dane dođoše u Antiohiju neki proroci iz Jeruzalema.  <span class="brojRetka" id="28">28</span>Jedan od njih, imenom Agab, usta i po Duhu pretkaza da će uskoro nastati velika glad po svem svijetu. Ona i nasta za Klaudija.  <span class="brojRetka" id="29">29</span>Stoga će svatko od učenika, odlučiše, koliko smogne poslati da se posluži braći u Judeji.  <span class="brojRetka" id="30">30</span>To i učiniše te poslaše starješinama po Barnabi i Savlu.</p></p></p>