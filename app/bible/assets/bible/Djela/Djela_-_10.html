<h4>Petar i Kornelije</h4><p class="pocetakParagrafa"> <span class="brojRetka" id="1">1</span>U Cezareji bijaše neki čovjek imenom Kornelije, satnik takozvane italske čete,  <span class="brojRetka" id="2">2</span>pobožan i bogobojazan sa svim svojim domom. Dijelio je mnoge milostinje narodu i bez prestanka se molio Bogu.  <span class="brojRetka" id="3">3</span>U viđenju negdje oko devete ure dana ugleda on jasno anđela Božjega gdje dolazi k njemu i veli mu: »Kornelije!«  <span class="brojRetka" id="4">4</span>Zagleda se u nj pa mu prestrašen reče: »Što je, Gospodine?« A on njemu: »Molitve su tvoje i milostinje uzišle kao žrtva podsjetnica pred Boga.  <span class="brojRetka" id="5">5</span>Zato sada pošalji ljude u Jopu i dozovi Šimuna koji se zove Petar.  <span class="brojRetka" id="6">6</span>On je gost u nekog Šimuna kožara čija je kuća uz more.«  <span class="brojRetka" id="7">7</span>Čim ode anđeo koji mu je govorio, pozove on dvojicu slugu i jednoga pobožna, privržena vojnika,  <span class="brojRetka" id="8">8</span>sve im ispripovjedi i posla ih u Jopu.</p><p class="pocetakParagrafa"> <span class="brojRetka" id="9">9</span>Sutradan, dok su oni putovali i približavali se gradu, oko šeste ure uziđe Petar na krov moliti.  <span class="brojRetka" id="10">10</span>Ogladnje i zaželje se jela. Dok mu pripremahu, pade on u zanos.  <span class="brojRetka" id="11">11</span>Gleda on nebo rastvoreno i posudu neku poput velika platna: uleknuta s četiri okrajka, silazi na zemlju.  <span class="brojRetka" id="12">12</span>U njoj bijahu svakovrsni četveronošci, gmazovi zemaljski i ptice nebeske.  <span class="brojRetka" id="13">13</span>I glas će mu neki: »Ustaj, Petre! Kolji i jedi!«  <span class="brojRetka" id="14">14</span>Petar odvrati: »Nipošto, Gospodine! Ta nikad još ne okusih ništa okaljano i nečisto«.  <span class="brojRetka" id="15">15</span>A glas će mu opet, po drugi put: »Što Bog očisti, ti ne zovi okaljanim!«  <span class="brojRetka" id="16">16</span>To se ponovi do triput, a onda je posuda ponesena na nebo.</p><p class="pocetakParagrafa"> <span class="brojRetka" id="17">17</span>Dok se Petar dvoumio što bi imalo značiti viđenje koje vidje, eto ljudi koje je poslao Kornelije: pošto se raspitaše za Šimunovu kuću, pojave se na vratima,  <span class="brojRetka" id="18">18</span>zovnu te upitaju je li ondje ugošćen neki Šimun, nazvan Petar.</p><p class="pocetakParagrafa"> <span class="brojRetka" id="19">19</span>Dok je Petar sveudilj razmišljao o viđenju, reče mu Duh: »Evo, neka te trojica traže.  <span class="brojRetka" id="20">20</span>De ustani, siđi i pođi s njima ne skanjujući se jer ja sam ih poslao.«  <span class="brojRetka" id="21">21</span>Petar siđe k ljudima i reče: »Evo me! Ja sam onaj kojega tražite! Zbog čega ste došli?«  <span class="brojRetka" id="22">22</span>Oni odgovore: »Satnik Kornelije, muž pravedan i bogobojazan, za kojega svjedoči sav narod židovski, primi od svetog anđela naputak da te dozove u dom svoj i čuje od tebe riječi.«  <span class="brojRetka" id="23">23</span>Tada ih Petar pozva unutra i ugosti.</p><p class="pocetakParagrafa">Sutradan usta i krenu s njima; pratila ga neka braća iz Jope.  <span class="brojRetka" id="24">24</span>Drugi dan stiže u Cezareju. Kornelije ih je čekao sazvavši rodbinu i prisne prijatelje.  <span class="brojRetka" id="25">25</span>Kad je Petar ulazio, pohrli mu Kornelije u susret, padne mu k nogama i pokloni se.  <span class="brojRetka" id="26">26</span>Petar ga pridigne govoreći: »Ustani! I ja sam čovjek.«  <span class="brojRetka" id="27">27</span>I razgovarajući s njime, uđe i nađe sabrane mnoge  <span class="brojRetka" id="28">28</span>te im reče: »Vi znate kako je Židovu zabranjeno družiti se sa strancem ili k njemu ulaziti, ali meni Bog pokaza da nikoga ne zovem okaljanim ili nečistim.  <span class="brojRetka" id="29">29</span>Stoga, pozvan, i dođoh bez pogovora. Da čujemo dakle zbog čega me pozvaste!«</p><p class="pocetakParagrafa"> <span class="brojRetka" id="30">30</span>Kornelije reče: »Prije četiri dana baš u ovo doba, o devetoj uri, molio sam se u kući kad gle: čovjek neki u sjajnoj odjeći stane preda me  <span class="brojRetka" id="31">31</span>i reče: ‘Kornelije, uslišana ti je molitva i milostinje su tvoje spomenute pred Bogom!  <span class="brojRetka" id="32">32</span>Pošalji dakle u Jopu i dozovi Šimuna koji se zove Petar. On je gost u kući Šimuna kožara uz more.’  <span class="brojRetka" id="33">33</span>Odmah sam dakle poslao k tebi, a ti si dobro učinio što si došao. Evo nas dakle sviju pred Bogom da čujemo sve što ti zapovjedi Gospodin!«</p><p class="pocetakParagrafa"> <span class="brojRetka" id="34">34</span>Petar tada prozbori i reče: »Sad uistinu shvaćam da Bog nije pristran,  <span class="brojRetka" id="35">35</span>nego – u svakom je narodu njemu mio onaj koji ga se boji i čini pravdu.  <span class="brojRetka" id="36">36</span>Riječ posla sinovima Izraelovim navješćujući im evanđelje: mir po Isusu Kristu; on je Gospodar sviju.  <span class="brojRetka" id="37">37</span>Vi znate što se događalo po svoj Judeji, počevši od Galileje, nakon krštenja koje je propovijedao Ivan:  <span class="brojRetka" id="38">38</span>kako Isusa iz Nazareta Bog pomaza Duhom Svetim i snagom, njega koji je, jer Bog bijaše s njime, prošao zemljom čineći dobro i ozdravljajući sve kojima bijaše ovladao đavao.«</p><p class="pocetakParagrafa"> <span class="brojRetka" id="39">39</span>»Mi smo svjedoci svega što on učini u zemlji judejskoj i Jeruzalemu. I njega smakoše, objesivši ga na drvo!  <span class="brojRetka" id="40">40</span>Bog ga uskrisi treći dan i dade mu da se očituje –  <span class="brojRetka" id="41">41</span>ne svemu narodu, nego svjedocima od Boga predodređenima – nama koji smo s njime zajedno jeli i pili pošto uskrsnu od mrtvih.«</p><p class="pocetakParagrafa"> <span class="brojRetka" id="42">42</span>»On nam i naloži propovijedati narodu i svjedočiti: Ovo je onaj kojega Bog postavi sucem živih i mrtvih!«</p><p class="pocetakParagrafa"> <span class="brojRetka" id="43">43</span>»Za nj svjedoče svi proroci: da tko god u nj vjeruje, po imenu njegovu prima oproštenje grijeha.«</p><p class="noviRedak"> <h4>Krštenje prvih pogana</h4><p class="pocetakParagrafa"> <span class="brojRetka" id="44">44</span>Dok je Petar još govorio te riječi, siđe Duh Sveti na sve koji su slušali tu besjedu.  <span class="brojRetka" id="45">45</span>A vjernici iz obrezanja, koji dođoše zajedno s Petrom, začudiše se što se i na pogane izlio dar Duha Svetoga.  <span class="brojRetka" id="46">46</span>Jer čuli su ih govoriti drugim jezicima i veličati Boga.</p><p class="pocetakParagrafa">Tada Petar reče:  <span class="brojRetka" id="47">47</span>»Može li tko uskratiti vodu da se ne krste ovi koji su primili Duha Svetoga kao i mi?«  <span class="brojRetka" id="48">48</span>I zapovjedi da se krste u ime Isusa Krista. Tada ga zamole da ostane ondje nekoliko dana.</p></p>