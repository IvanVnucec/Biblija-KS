<h4>Pedesetnica – prvi Duhovi</h4><p class="pocetakParagrafa"> <span class="brojRetka" id="1">1</span>Kad je napokon došao dan Pedesetnice, svi su bili zajedno na istome mjestu.  <span class="brojRetka" id="2">2</span>I eto iznenada šuma s neba, kao kad se digne silan vjetar. Ispuni svu kuću u kojoj su bili.  <span class="brojRetka" id="3">3</span>I pokažu im se kao neki ognjeni razdijeljeni jezici te siđe po jedan na svakoga od njih.  <span class="brojRetka" id="4">4</span>Svi se napuniše Duha Svetoga i počeše govoriti drugim jezicima, kako im već Duh davaše zboriti.</p><p class="pocetakParagrafa"> <span class="brojRetka" id="5">5</span>A u Jeruzalemu su boravili Židovi, ljudi pobožni iz svakog naroda pod nebom.  <span class="brojRetka" id="6">6</span>Pa kad nasta ona huka, strča se mnoštvo i smètē jer ih je svatko čuo govoriti svojim jezikom.  <span class="brojRetka" id="7">7</span>Svi su bili izvan sebe i divili se govoreći: »Gle! Nisu li svi ovi što govore Galilejci?  <span class="brojRetka" id="8">8</span>Pa kako to da ih svatko od nas čuje na svojem materinskom jeziku?  <span class="brojRetka" id="9">9</span>Parti, Međani, Elamljani, žitelji Mezopotamije, Judeje i Kapadocije, Ponta i Azije,  <span class="brojRetka" id="10">10</span>Frigije i Pamfilije, Egipta i krajeva libijskih oko Cirene, pridošlice Rimljani,  <span class="brojRetka" id="11">11</span>Židovi i sljedbenici, Krećani i Arapi – svi ih mi čujemo gdje našim jezicima razglašuju veličanstvena djela Božja.«</p><p class="pocetakParagrafa"> <span class="brojRetka" id="12">12</span>Svi su izvan sebe zbunjeno jedan drugog pitali: »Što bi to moglo biti?«  <span class="brojRetka" id="13">13</span>Drugi su pak, podrugujući se, govorili: »Slatkog su se vina ponapili!«</p><p class="noviRedak"> <h4>Petrov govor</h4><p class="pocetakParagrafa"> <span class="brojRetka" id="14">14</span>A Petar zajedno s jedanaestoricom ustade, podiže glas i prozbori: »Židovi i svi što boravite u Jeruzalemu, ovo znajte i riječi mi poslušajte:  <span class="brojRetka" id="15">15</span>Nisu ovi pijani, kako vi mislite – ta istom je treća ura dana –  <span class="brojRetka" id="16">16</span>nego to je ono što je rečeno po proroku Joelu:</p><p class="pocetakParagrafa"> <span class="brojRetka" id="17">17</span>»U posljednje dane, govori Bog:</p><p class="noviRedak"> </p><p class="stih1">Izlit ću Duha svoga na svako tijelo</p><p class="stih2">i proricat će vaši sinovi i kćeri,</p><p class="stih1">vaši će mladići gledati viđenja,</p><p class="stih2">a starci vaši sne sanjati.</p><p class="noviRedak"> </p><p class="stih1"> <span class="brojRetka" id="18">18</span>Čak ću i na sluge i sluškinje svoje</p><p class="stih2">izliti Duha svojeg u dane one</p><p class="stih2">i proricat će.</p><p class="noviRedak"> </p><p class="stih1"> <span class="brojRetka" id="19">19</span>Pokazat ću čudesa na nebu gore</p><p class="stih2">i znamenja na zemlji dolje,</p><p class="stih2">krv i oganj i stupove dima.</p><p class="noviRedak"> </p><p class="stih1"> <span class="brojRetka" id="20">20</span>Sunce će se prometnut u tminu,</p><p class="stih2">a mjesec u krv</p><p class="stih2">prije nego svane Dan Gospodnji</p><p class="stih2">velik i slavan.</p><p class="noviRedak"> </p><p class="stih1"> <span class="brojRetka" id="21">21</span>I tko god prizove ime Gospodnje,</p><p class="stih2">bit će spašen.«</p><p class="noviRedak"> </p><p class="pocetakParagrafa"> <span class="brojRetka" id="22">22</span>»Izraelci, čujte ove riječi: Isusa Nazarećanina, čovjeka kojega Bog pred vama potvrdi silnim djelima, čudesima i znamenjima koja, kao što znate, po njemu učini među vama –  <span class="brojRetka" id="23">23</span>njega, predana po odlučenu naumu i promislu Božjem, po rukama bezakonika razapeste i pogubiste.  <span class="brojRetka" id="24">24</span>Ali Bog ga uskrisi oslobodivši ga grozote smrti jer ne bijaše moguće da ona njime ovlada.  <span class="brojRetka" id="25">25</span>David doista za nj kaže:</p><p class="noviRedak"> </p><p class="stih1">Gospodin mi je svagda pred očima</p><p class="stih2">jer mi je zdesna da ne posrnem.</p><p class="noviRedak"> </p><p class="stih1"> <span class="brojRetka" id="26">26</span>Stog mi se raduje srce i kliče jezik,</p><p class="stih2">pa i tijelo mi spokojno počiva.</p><p class="noviRedak"> </p><p class="stih1"> <span class="brojRetka" id="27">27</span>Jer mi nećeš ostaviti dušu u Podzemlju</p><p class="stih2">ni dati da pravednik tvoj truleži ugleda.</p><p class="noviRedak"> </p><p class="stih1"> <span class="brojRetka" id="28">28</span>Pokazat ćeš mi stazu života,</p><p class="stih2">ispuniti me radošću lica svoga.</p><p class="noviRedak"> </p><p class="pocetakParagrafa"> <span class="brojRetka" id="29">29</span>Braćo, dopustite da vam otvoreno kažem: praotac je David umro, pokopan je i eno mu među nama groba sve do današnjeg dana.  <span class="brojRetka" id="30">30</span>Ali kako je bio prorok i znao da mu se zakletvom zakle Bog plod utrobe njegove posaditi na prijestolje njegovo,  <span class="brojRetka" id="31">31</span>unaprijed je vidio i navijestio uskrsnuće Kristovo:</p><p class="noviRedak"> </p><p class="stih1">Nije ostavljen u Podzemlju</p><p class="stih2">niti mu tijelo truleži ugleda.</p><p class="noviRedak"> </p><p class="pocetakParagrafa"> <span class="brojRetka" id="32">32</span>Toga Isusa uskrisi Bog! Svi smo mi tomu svjedoci.  <span class="brojRetka" id="33">33</span>Desnicom dakle Božjom uzvišen, primio je od Oca Obećanje, Duha Svetoga, i izlio ga kako i sami gledate i slušate.  <span class="brojRetka" id="34">34</span>Ta David nije bio uznesen na nebesa, a veli:</p><p class="noviRedak"> </p><p class="stih1">Reče Gospodin Gospodinu mojemu:</p><p class="stih2">‘Sjedi mi zdesna’</p><p class="stih1"> <span class="brojRetka" id="35">35</span>dok ne položim neprijatelje tvoje</p><p class="stih2">za podnožje nogama tvojim!</p><p class="noviRedak"> </p><p class="pocetakParagrafa"> <span class="brojRetka" id="36">36</span>Pouzdano dakle neka znade sav dom Izraelov da je toga Isusa kojega vi razapeste Bog učinio i Gospodinom i Kristom.«</p><p class="noviRedak"> <h4>Prva obraćenja</h4><p class="pocetakParagrafa"> <span class="brojRetka" id="37">37</span>Kad su to čuli, duboko potreseni rekoše Petru i drugim apostolima: »Što nam je činiti, braćo?«  <span class="brojRetka" id="38">38</span>Petar će im: »Obratite se i svatko od vas neka se krsti u ime Isusa Krista da vam se oproste grijesi i primit ćete dar, Duha Svetoga.  <span class="brojRetka" id="39">39</span>Ta za vas je ovo obećanje i za djecu vašu i za sve one izdaleka, koje pozove Gospodin Bog naš.«</p><p class="pocetakParagrafa"> <span class="brojRetka" id="40">40</span>I mnogim je drugim riječima još svjedočio i hrabrio ih: »Spasite se od naraštaja ovog opakog!«  <span class="brojRetka" id="41">41</span>I oni prigrliše riječ njegovu i krstiše se te im se u onaj dan pridruži oko tri tisuće duša.</p><p class="noviRedak"> <h4>Prva kršćanska zajednica</h4><p class="pocetakParagrafa"> <span class="brojRetka" id="42">42</span>Bijahu postojani u nauku apostolskom, u zajedništvu, lomljenju kruha i molitvama.  <span class="brojRetka" id="43">43</span>Strahopoštovanje obuzimaše svaku dušu: apostoli su činili mnoga čudesa i znamenja.  <span class="brojRetka" id="44">44</span>Svi koji prigrliše vjeru bijahu združeni i sve im bijaše zajedničko.  <span class="brojRetka" id="45">45</span>Sva bi imanja i dobra prodali i porazdijelili svima kako bi tko trebao.  <span class="brojRetka" id="46">46</span>Svaki bi dan jednodušno i postojano hrlili u Hram, u kućama bi lomili kruh te u radosti i prostodušnosti srca zajednički uzimali hranu  <span class="brojRetka" id="47">47</span>hvaleći Boga i uživajući naklonost svega naroda. Gospodin je pak danomice zajednici pridruživao spašenike.</p></p></p></p>