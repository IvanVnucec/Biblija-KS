<h4>Pavao se brani pred Agripom</h4><p class="pocetakParagrafa"> <span class="brojRetka" id="1">1</span>Nato Agripa reče Pavlu: »Dopušta ti se o sebi govoriti.« Pavao ispruži ruku i stade se braniti:</p><p class="pocetakParagrafa"> <span class="brojRetka" id="2">2</span>»Smatram se sretnim što se u svemu za što me Židovi optužuju mogu, evo, danas braniti pred tobom, kralju Agripa,  <span class="brojRetka" id="3">3</span>jer ti najbolje poznaješ židovske običaje i zadjevice. Zato me, molim, velikodušno poslušaj.«</p><p class="pocetakParagrafa"> <span class="brojRetka" id="4">4</span>»Dakle, život moj od najranije mladosti proveden u narodu mojem, u Jeruzalemu, znaju svi Židovi.  <span class="brojRetka" id="5">5</span>Poznaju me odavna te mogu, ako samo hoće, svjedočiti da sam po najstrožoj sljedbi naše vjere živio kao farizej.  <span class="brojRetka" id="6">6</span>I sada stojim pred sudom zbog nade u obećanje koje Bog dade ocima našim  <span class="brojRetka" id="7">7</span>i kojemu se dovinuti nada dvanaest plemena naših, svesrdno noću i danju služeći Bogu. Za tu me nadu, kralju, tuže Židovi.  <span class="brojRetka" id="8">8</span>Zašto nevjerojatnim smatrate da Bog mrtve uskrisuje?«</p><p class="pocetakParagrafa"> <span class="brojRetka" id="9">9</span>»Pa i ja sam nekoć smatrao da mi se svim silama boriti protiv imena Isusa Nazarećanina.  <span class="brojRetka" id="10">10</span>To sam i činio u Jeruzalemu: mnoge sam svete, pošto od velikih svećenika dobih punomoć, u tamnice zatvorio, dao svoj glas kad su ih ubijali  <span class="brojRetka" id="11">11</span>i po svim ih sinagogama često mučenjem prisiljavao psovati i, prekomjerno bijesan na njih, progonio sam ih čak i u tuđim gradovima.«</p><p class="noviRedak"> <h4>Pavao o svom obraćenju</h4><p class="pocetakParagrafa"> <span class="brojRetka" id="12">12</span>»Radi toga pođoh u Damask s punomoći i ovlaštenjem velikih svećenika  <span class="brojRetka" id="13">13</span>kadli u pol bijela dana na putu vidjeh, kralju, kako s neba svjetlost od sunca sjajnija obasja mene i moje suputnike.  <span class="brojRetka" id="14">14</span>Pošto popadasmo na zemlju, začuh glas što mi govoraše hebrejskim jezikom: ‘Savle, Savle, zašto me progoniš? Teško ti se protiv ostana praćakati.’  <span class="brojRetka" id="15">15</span>Ja odvratih: ‘Tko si, Gospodine?’ Gospodin će mi: ‘Ja sam Isus koga ti progoniš!  <span class="brojRetka" id="16">16</span>Nego ustani, na noge se jer zato ti se ukazah da te postavim za poslužitelja i svjedoka onoga što si vidio i što ću ti pokazati.  <span class="brojRetka" id="17">17</span>Izbavit ću te od naroda i od pogana kojima te šaljem  <span class="brojRetka" id="18">18</span>da im otvoriš oči pa se obrate od tame k svjetlosti, od vlasti Sotonine k Bogu te po vjeri u mene prime oproštenje grijeha i baštinu među posvećenima.’«</p><p class="pocetakParagrafa"> <span class="brojRetka" id="19">19</span>»Otada, kralju Agripa, ne bijah neposlušan nebeskom viđenju.  <span class="brojRetka" id="20">20</span>Nego najprije onima u Damasku pa onda i u Jeruzalemu, svoj zemlji židovskoj i poganima navješćivah da se pokaju i obrate k Bogu i čine djela dostojna obraćenja.  <span class="brojRetka" id="21">21</span>Zbog toga me Židovi uhvatiše u Hramu i pokušaše ubiti.  <span class="brojRetka" id="22">22</span>Ali s pomoću Božjom sve do dana današnjega svjedočim, evo, malu i veliku, ne govoreći ništa osim onoga što Proroci govorahu i Mojsije da se ima zbiti:  <span class="brojRetka" id="23">23</span>da će Krist trpjeti i da će on, prvouskrsli od mrtvih, svjetlost navješćivati narodu i poganima.«</p><p class="noviRedak"> <h4>Festov i Agripin prosvjed</h4><p class="pocetakParagrafa"> <span class="brojRetka" id="24">24</span>Dok se on tako branio, Fest će mu u sav glas: »Mahnitaš, Pavle! Veliko ti znanje mozgom zavrnulo.«  <span class="brojRetka" id="25">25</span>»Ne mahnitam, vrli Feste«, odvrati Pavao, »nego riječi istine i razbora kazujem.  <span class="brojRetka" id="26">26</span>Ta znade za to kralj komu s pouzdanjem govorim. Ništa mu od toga, uvjeren sam, nije nepoznato; jer nije se to dogodilo u kakvu zakutku.  <span class="brojRetka" id="27">27</span>Vjeruješ li, kralju Agripa, Prorocima? Znam da vjeruješ!«  <span class="brojRetka" id="28">28</span>Agripa će Pavlu: »Zamalo pa me uvjeri te kršćaninom postah!«  <span class="brojRetka" id="29">29</span>Pavao pak: »Dao Bog te i za malo i za mnogo, ne samo ti nego i svi koji me danas slušaju postali ovakvima kakav sam ja, osim ovih okova!«</p><p class="pocetakParagrafa"> <span class="brojRetka" id="30">30</span>Nato usta kralj, upravitelj, Berenika i oni koji su s njima zasjedali.  <span class="brojRetka" id="31">31</span>Udaljujući se govorili su među sobom: »Ovaj čovjek ne čini ništa čime bi zaslužio smrt ili okove.«  <span class="brojRetka" id="32">32</span>Agripa pak reče Festu: »Ovaj bi čovjek mogao biti pušten da se nije prizvao na cara.«</p></p></p>