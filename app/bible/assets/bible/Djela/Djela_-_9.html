<h4>Savlov poziv</h4><p class="pocetakParagrafa"> <span class="brojRetka" id="1">1</span>Savao pak, sveudilj zadahnut prijetnjom i pokoljem prema učenicima Gospodnjim, pođe k velikomu svećeniku,  <span class="brojRetka" id="2">2</span>zaiska od njega pisma za sinagoge u Damasku, da sve koje nađe od ovoga Puta, muževe i žene, okovane dovede u Jeruzalem.</p><p class="pocetakParagrafa"> <span class="brojRetka" id="3">3</span>Kad se putujući približi Damasku, iznenada ga obasja svjetlost s neba.  <span class="brojRetka" id="4">4</span>Sruši se na zemlju i začu glas što mu govoraše: »Savle, Savle, zašto me progoniš?«</p><p class="pocetakParagrafa"> <span class="brojRetka" id="5">5</span>On upita: »Tko si, Gospodine?«</p><p class="pocetakParagrafa">A on će: »Ja sam Isus kojega ti progoniš!  <span class="brojRetka" id="6">6</span>Nego ustani, uđi u grad i reći će ti se što ti je činiti.«</p><p class="pocetakParagrafa"> <span class="brojRetka" id="7">7</span>Njegovi suputnici ostadoše bez riječi: čuli su doduše glas, ali ne vidješe nikoga.  <span class="brojRetka" id="8">8</span>Savao usta sa zemlje. Otvorenih očiju nije ništa vidio pa ga povedu za ruku i uvedu u Damask.  <span class="brojRetka" id="9">9</span>Tri dana nije vidio, nije jeo ni pio.</p><p class="pocetakParagrafa"> <span class="brojRetka" id="10">10</span>U Damasku bijaše neki učenik imenom Ananija. Njemu u viđenju reče Gospodin: »Ananija!«</p><p class="pocetakParagrafa">On se odazva: »Evo me, Gospodine!«</p><p class="pocetakParagrafa"> <span class="brojRetka" id="11">11</span>A Gospodin će mu: »Ustani, pođi u ulicu zvanu Ravna i u kući Judinoj potraži Taržanina imenom Savla. Eno, moli se;  <span class="brojRetka" id="12">12</span>i u viđenju vidje čovjeka imenom Ananiju gdje ulazi i polaže na nj ruke da bi progledao.«</p><p class="pocetakParagrafa"> <span class="brojRetka" id="13">13</span>Ananija odgovori: »Gospodine, od mnogih sam čuo o tom čovjeku kolika je zla tvojim svetima učinio u Jeruzalemu.  <span class="brojRetka" id="14">14</span>On ima od velikih svećenika i punomoć okovati sve koji prizivlju ime tvoje.«</p><p class="pocetakParagrafa"> <span class="brojRetka" id="15">15</span>Gospodin mu odvrati: »Pođi jer on mi je oruđe izabrano da ponese ime moje pred narode i kraljeve i sinove Izraelove.  <span class="brojRetka" id="16">16</span>Ja ću mu uistinu pokazati koliko mu je za ime moje trpjeti.«</p><p class="pocetakParagrafa"> <span class="brojRetka" id="17">17</span>Ananija ode, uđe u kuću, položi na nj ruke i reče: »Savle, brate! Gospodin, Isus koji ti se ukaza na putu kojim si išao, posla me da progledaš i napuniš se Duha Svetoga.«</p><p class="pocetakParagrafa"> <span class="brojRetka" id="18">18</span>I odmah mu s očiju spade nešto kao ljuske te on progleda pa usta, krsti se  <span class="brojRetka" id="19">19</span>i uzevši hrane, okrijepi se.</p><p class="noviRedak"> <h4>Savlovo propovijedanje u Damasku</h4><p class="pocetakParagrafa">Nekoliko dana provede s učenicima u Damasku  <span class="brojRetka" id="20">20</span>te odmah stade po sinagogama propovijedati Isusa, da je on Sin Božji.  <span class="brojRetka" id="21">21</span>Koji ga god slušahu, izvan sebe govorahu: »Nije li ovo onaj koji je u Jeruzalemu istrebljivao sve koji ime ovo prizivlju, pa i ovamo zato došao da ih okovane odvede pred velike svećenike?«  <span class="brojRetka" id="22">22</span>Savao pak, sve silniji, zbunjivaše Židove koji prebivahu u Damasku dokazujući: »Ovo je Krist!«</p><p class="pocetakParagrafa"> <span class="brojRetka" id="23">23</span>Pošto je minulo podosta vremena, odluče Židovi pogubiti ga,  <span class="brojRetka" id="24">24</span>ali Savao dozna za njihov naum. Nadzirahu i vrata danju i noću da bi ga pogubili,  <span class="brojRetka" id="25">25</span>ali ga učenici noću uzeše i preko zidina oprezno spustiše u košari.</p><p class="pocetakParagrafa"> <span class="brojRetka" id="26">26</span>Kad je Savao došao u Jeruzalem, gledao se pridružiti učenicima, ali ga se svi bojahu: nisu vjerovali da je učenik.</p><p class="pocetakParagrafa"> <span class="brojRetka" id="27">27</span>Tada ga Barnaba uze i povede k apostolima te im pripovjedi kako je Savao na putu vidio Gospodina koji mu je govorio i kako je u Damasku smjelo propovijedao u ime Isusovo.</p><p class="pocetakParagrafa"> <span class="brojRetka" id="28">28</span>Od tada se s njima slobodno kretao po Jeruzalemu i smjelo propovijedao u ime Gospodnje.  <span class="brojRetka" id="29">29</span>Govorio je i raspravljao sa Židovima grčkog jezika pa i oni snovahu pogubiti ga.</p><p class="pocetakParagrafa"> <span class="brojRetka" id="30">30</span>Saznala to braća pa ga odvedoše u Cezareju i uputiše u Tarz.</p><p class="pocetakParagrafa"> <span class="brojRetka" id="31">31</span>Crkva je po svoj Judeji, Galileji i Samariji uživala mir, izgrađivala se i napredovala u strahu Gospodnjem te rasla utjehom Svetoga Duha.</p><p class="noviRedak"> <h4>Petar ozdravlja Eneju</h4><p class="pocetakParagrafa"> <span class="brojRetka" id="32">32</span>Jednom Petar, obilazeći posvuda, siđe i k svetima u Lidi.  <span class="brojRetka" id="33">33</span>Ondje nađe nekog čovjeka imenom Eneja, koji je osam godina ležao na postelji: bijaše uzet.  <span class="brojRetka" id="34">34</span>Reče mu Petar: »Eneja, ozdravlja te Isus Krist! Ustani i prostri sam sebi!« On umah usta.  <span class="brojRetka" id="35">35</span>Vidješe to svi žitelji Lide i Šarona te se obratiše Gospodinu.</p><p class="noviRedak"> <h4>Petar uskrisuje Tabitu</h4><p class="pocetakParagrafa"> <span class="brojRetka" id="36">36</span>U Jopi pak bijaše učenica imenom Tabita, što prevedeno znači Košuta. Bijaše ona bogata dobrim djelima i milostinjama što ih je dijelila.  <span class="brojRetka" id="37">37</span>Upravo u one dane obolje i umrije. Pošto je operu, izlože je u gornjoj sobi.  <span class="brojRetka" id="38">38</span>A kako je Lida blizu Jope, učenici čuše da je Petar ondje i poslaše k njemu dva čovjeka s molbom: »Dođi k nama, ne oklijevaj!«</p><p class="pocetakParagrafa"> <span class="brojRetka" id="39">39</span>Petar usta i krenu s njima. Čim stiže, odvedoše ga u gornju sobu. Okružiše ga sve udovice te mu plačući pokazivahu haljine i odijela što ih je Košuta izrađivala dok je još bila s njima.  <span class="brojRetka" id="40">40</span>Petar sve istjera van, kleknu, pomoli se pa se okrenu prema tijelu i reče: »Tabita, ustani!« Ona otvori oči, pogleda Petra i sjede.  <span class="brojRetka" id="41">41</span>On joj pruži ruku i pridiže je. Onda pozove svete i udovice pa im je pokaza živu.  <span class="brojRetka" id="42">42</span>Dozna se za to po svoj Jopi te mnogi povjerovaše u Gospodina.</p><p class="pocetakParagrafa"> <span class="brojRetka" id="43">43</span>Petar osta neko vrijeme u Jopi u nekog Šimuna kožara.</p></p></p></p>