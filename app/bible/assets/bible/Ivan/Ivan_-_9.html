<h4>Ozdravljenje slijepa od rođenja</h4><p class="pocetakParagrafa"> <span class="brojRetka" id="1">1</span>Prolazeći ugleda čovjeka slijepa od rođenja.  <span class="brojRetka" id="2">2</span>Zapitaše ga njegovi učenici: »Učitelju, tko li sagriješi, on ili njegovi roditelji te se slijep rodio?«  <span class="brojRetka" id="3">3</span>Odgovori Isus: »Niti sagriješi on niti njegovi roditelji, nego je to zato da se na njemu očituju djela Božja.«</p><p class="noviRedak"> </p><p class="stih1"> <span class="brojRetka" id="4">4</span>»Dok je dan,</p><p class="stih1">treba da radimo djela</p><p class="stih1">onoga koji me posla.</p><p class="stih1">Dolazi noć,</p><p class="stih1">kad nitko ne može raditi.</p><p class="stih1"> <span class="brojRetka" id="5">5</span>Dok sam na svijetu,</p><p class="stih1">svjetlost sam svijeta.«</p><p class="noviRedak"> </p><p class="pocetakParagrafa"> <span class="brojRetka" id="6">6</span>To rekavši, pljune na zemlju i od pljuvačke načini kal pa mu kalom premaza oči.  <span class="brojRetka" id="7">7</span>I reče mu: »Idi, operi se u kupalištu Siloamu!« – što znači »Poslanik«. Onaj ode, umije se pa se vrati gledajući.</p><p class="pocetakParagrafa"> <span class="brojRetka" id="8">8</span>Susjedi i oni koji su ga prije viđali kao prosjaka govorili su: »Nije li to onaj koji je sjedio i prosio?«  <span class="brojRetka" id="9">9</span>Jedni su govorili: »On je.« Drugi opet: »Nije, nego mu je sličan.« On je sam tvrdio: »Da, ja sam!«  <span class="brojRetka" id="10">10</span>Nato ga upitaše: »Kako su ti se otvorile oči?«  <span class="brojRetka" id="11">11</span>On odgovori: »Čovjek koji se zove Isus načini kal, premaza mi oči i reče mi: ‘Idi u Siloam i operi se.’ Odoh dakle, oprah se i progledah.«  <span class="brojRetka" id="12">12</span>Rekoše mu: »Gdje je on?« Odgovori: »Ne znam.«</p><p class="pocetakParagrafa"> <span class="brojRetka" id="13">13</span>Tada odvedoše toga bivšeg slijepca farizejima.  <span class="brojRetka" id="14">14</span>A toga dana kad Isus načini kal i otvori njegove oči, bijaše subota.  <span class="brojRetka" id="15">15</span>Farizeji ga počeše iznova ispitivati kako je progledao. On im reče: »Stavio mi kal na oči i ja se oprah – i evo vidim.«  <span class="brojRetka" id="16">16</span>Nato neki između farizeja rekoše: »Nije taj čovjek od Boga: ne pazi na subotu.« Drugi su pak govorili: »A kako bi jedan grešnik mogao činiti takva znamenja?« I nastade među njima podvojenost.  <span class="brojRetka" id="17">17</span>Zatim ponovno upitaju slijepca: »A što ti kažeš o njemu? Otvorio ti je oči!« On odgovori: »Prorok je!«  <span class="brojRetka" id="18">18</span>Židovi ipak ne vjerovahu da on bijaše slijep i da je progledao dok ne dozvaše roditelje toga koji je progledao  <span class="brojRetka" id="19">19</span>i upitaše ih: »Je li ovo vaš sin za kojega tvrdite da se slijep rodio? Kako sada vidi?«  <span class="brojRetka" id="20">20</span>Njegovi roditelji odvrate: »Znamo da je ovo naš sin i da se slijep rodio.  <span class="brojRetka" id="21">21</span>A kako sada vidi, to mi ne znamo; i tko mu je otvorio oči, ne znamo. Njega pitajte! Punoljetan je: neka sam o sebi govori!«  <span class="brojRetka" id="22">22</span>Rekoše tako njegovi roditelji jer su se bojali Židova. Židovi se doista već bijahu dogovorili da se iz sinagoge ima izopćiti svaki koji njega prizna Kristom.  <span class="brojRetka" id="23">23</span>Zbog toga rekoše njegovi roditelji: »Punoljetan je, njega pitajte!«</p><p class="pocetakParagrafa"> <span class="brojRetka" id="24">24</span>Pozvaše stoga po drugi put čovjeka koji bijaše slijep i rekoše mu: »Podaj slavu Bogu! Mi znamo da je taj čovjek grešnik!«  <span class="brojRetka" id="25">25</span>Nato im on odgovori: »Je li grešnik, ja ne znam. Jedno znam: slijep sam bio, a sada vidim.«  <span class="brojRetka" id="26">26</span>Rekoše mu opet: »Što ti učini? Kako ti otvori oči?«  <span class="brojRetka" id="27">27</span>Odgovori im: »Već vam rekoh i ne poslušaste me. Što opet hoćete čuti? Da ne kanite i vi postati njegovim učenicima?«</p><p class="pocetakParagrafa"> <span class="brojRetka" id="28">28</span>Nato ga oni izgrdiše i rekoše: »Ti si njegov učenik, a mi smo učenici Mojsijevi.  <span class="brojRetka" id="29">29</span>Mi znamo da je Mojsiju govorio Bog, a za ovoga ne znamo ni odakle je.«  <span class="brojRetka" id="30">30</span>Odgovori im čovjek: »Pa to i jest čudnovato da vi ne znate odakle je, a meni je otvorio oči.  <span class="brojRetka" id="31">31</span>Znamo da Bog grešnike ne uslišava; nego je li tko bogobojazan i vrši li njegovu volju, toga uslišava.  <span class="brojRetka" id="32">32</span>Odvijeka se nije čulo da bi tko otvorio oči slijepcu od rođenja.  <span class="brojRetka" id="33">33</span>Kad ovaj ne bi bio od Boga, ne bi mogao činiti ništa.«  <span class="brojRetka" id="34">34</span>Odgovore mu: »Sav si se u grijesima rodio, i ti nas da učiš?« i izbaciše ga.</p><p class="pocetakParagrafa"> <span class="brojRetka" id="35">35</span>Dočuo Isus da su onoga izbacili pa ga nađe i reče mu: »Ti vjeruješ u Sina Čovječjega?«  <span class="brojRetka" id="36">36</span>On odgovori: »A tko je taj, Gospodine, da vjerujem u njega?«  <span class="brojRetka" id="37">37</span>Reče mu Isus: »Vidio si ga! To je onaj koji govori s tobom!«  <span class="brojRetka" id="38">38</span>A on reče: »Vjerujem, Gospodine!« I baci se ničice preda nj.  <span class="brojRetka" id="39">39</span>Tada Isus reče: »Radi suda dođoh na ovaj svijet: da progledaju koji ne vide, a koji vide, da oslijepe!«  <span class="brojRetka" id="40">40</span>Čuli to neki od farizeja koji su bili s njime pa ga upitaju: »Zar smo i mi slijepi?«  <span class="brojRetka" id="41">41</span>Isus im odgovori:</p><p class="noviRedak"> </p><p class="stih1">»Da ste slijepi,</p><p class="stih1">ne biste imali grijeha.</p><p class="stih1">No vi govorite: ‘Vidimo’</p><p class="stih1">pa grijeh vaš ostaje.«</p>