<h2>VIII. USKRSNI DANI</h2><h4>Prazan grob</h4><p class="pocetakParagrafa"> <span class="brojRetka" id="1">1</span>Prvog dana u tjednu rano ujutro, još za mraka, dođe Marija Magdalena na grob i opazi da je kamen s groba dignut.  <span class="brojRetka" id="2">2</span>Otrči stoga i dođe k Šimunu Petru i drugom učeniku, kojega je Isus ljubio, pa im reče: »Uzeše Gospodina iz groba i ne znamo gdje ga staviše.«</p><p class="pocetakParagrafa"> <span class="brojRetka" id="3">3</span>Uputiše se onda Petar i onaj drugi učenik i dođoše na grob.  <span class="brojRetka" id="4">4</span>Trčahu obojica zajedno, ali onaj drugi učenik prestignu Petra i stiže prvi na grob.  <span class="brojRetka" id="5">5</span>Sagne se i opazi povoje gdje leže, ali ne uđe.  <span class="brojRetka" id="6">6</span>Uto dođe i Šimun Petar koji je išao za njim i uđe u grob. Ugleda povoje gdje leže  <span class="brojRetka" id="7">7</span>i ubrus koji bijaše na glavi Isusovoj, ali nije bio uz povoje, nego napose svijen na jednome mjestu.</p><p class="pocetakParagrafa"> <span class="brojRetka" id="8">8</span>Tada uđe i onaj drugi učenik koji prvi stiže na grob i vidje i povjerova.  <span class="brojRetka" id="9">9</span>Jer oni još ne upoznaše Pisma da Isus treba da ustane od mrtvih.  <span class="brojRetka" id="10">10</span>Potom se učenici vratiše kući.</p><p class="noviRedak"> <h4>Ukazanje Mariji Magdaleni</h4><p class="pocetakParagrafa"> <span class="brojRetka" id="11">11</span>A Marija je stajala vani kod groba i plakala.  <span class="brojRetka" id="12">12</span>Zaplakana zaviri u grob i ugleda dva anđela u bjelini kako sjede na mjestu gdje je ležalo tijelo Isusovo – jedan kod glave, drugi kod nogu.  <span class="brojRetka" id="13">13</span>Kažu joj oni: »Ženo, što plačeš?« Odgovori im: »Uzeše Gospodina mojega i ne znam gdje ga staviše.«  <span class="brojRetka" id="14">14</span>Rekavši to, obazre se i ugleda Isusa gdje stoji, ali nije znala da je to Isus.</p><p class="pocetakParagrafa"> <span class="brojRetka" id="15">15</span>Kaže joj Isus: »Ženo, što plačeš? Koga tražiš?« Misleći da je to vrtlar, reče mu ona: »Gospodine, ako si ga ti odnio, reci mi gdje si ga stavio i ja ću ga uzeti.«  <span class="brojRetka" id="16">16</span>Kaže joj Isus: »Marijo!« Ona se okrene te će mu hebrejski: »Rabbuni!« – što znači: »Učitelju!«  <span class="brojRetka" id="17">17</span>Kaže joj Isus: »Ne zadržavaj se sa mnom jer još ne uziđoh Ocu, nego idi mojoj braći i javi im: Uzlazim Ocu svomu i Ocu vašemu, Bogu svomu i Bogu vašemu.«</p><p class="pocetakParagrafa"> <span class="brojRetka" id="18">18</span>Ode dakle Marija Magdalena i navijesti učenicima: »Vidjela sam Gospodina i on mi je to rekao.«</p><p class="noviRedak"> <h4>Ukazanje učenicima</h4><p class="pocetakParagrafa"> <span class="brojRetka" id="19">19</span>I uvečer toga istog dana, prvog u tjednu, dok su učenici u strahu od Židova bili zatvorili vrata, dođe Isus, stane u sredinu i reče im: »Mir vama!«  <span class="brojRetka" id="20">20</span>To rekavši, pokaza im svoje ruke i bok. I obradovaše se učenici vidjevši Gospodina.</p><p class="pocetakParagrafa"> <span class="brojRetka" id="21">21</span>Isus im stoga ponovno reče:</p><p class="noviRedak"> </p><p class="stih1">»Mir vama!</p><p class="stih1">Kao što mene posla Otac</p><p class="stih1">i ja šaljem vas.«</p><p class="noviRedak"> </p><p class="pocetakParagrafa"> <span class="brojRetka" id="22">22</span>To rekavši, dahne u njih i kaže im:</p><p class="noviRedak"> </p><p class="stih1">»Primite Duha Svetoga.</p><p class="stih1"> <span class="brojRetka" id="23">23</span>Kojima otpustite grijehe,</p><p class="stih1">otpuštaju im se;</p><p class="stih1">kojima zadržite,</p><p class="stih1">zadržani su im.«</p><p class="noviRedak"> <h4>Ukazanje u nazočnosti Tominoj</h4><p class="pocetakParagrafa"> <span class="brojRetka" id="24">24</span>Ali Toma zvani Blizanac, jedan od dvanaestorice, ne bijaše s njima kad dođe Isus.  <span class="brojRetka" id="25">25</span>Govorili su mu dakle drugi učenici: »Vidjeli smo Gospodina!« On im odvrati: »Ako ne vidim na njegovim rukama biljeg čavala i ne stavim svoj prst u mjesto čavala, ako ne stavim svoju ruku u njegov bok, neću vjerovati.«</p><p class="pocetakParagrafa"> <span class="brojRetka" id="26">26</span>I nakon osam dana bijahu njegovi učenici opet unutra, a s njima i Toma. Vrata bijahu zatvorena, a Isus dođe, stade u sredinu i reče: »Mir vama!«</p><p class="pocetakParagrafa"> <span class="brojRetka" id="27">27</span>Zatim će Tomi: »Prinesi prst ovamo i pogledaj mi ruke! Prinesi ruku i stavi je u moj bok i ne budi nevjeran nego vjeran.«  <span class="brojRetka" id="28">28</span>Odgovori mu Toma: »Gospodin moj i Bog moj!«  <span class="brojRetka" id="29">29</span>Reče mu Isus:</p><p class="noviRedak"> </p><p class="stih1">»Budući da si me vidio, povjerovao si.</p><p class="stih1">Blaženi koji ne vidješe, a vjeruju!«</p><p class="noviRedak"> <h4>Zaključak: svrha ove knjige</h4><p class="pocetakParagrafa"> <span class="brojRetka" id="30">30</span>Isus je pred svojim učenicima učinio i mnoga druga znamenja koja nisu zapisana u ovoj knjizi.  <span class="brojRetka" id="31">31</span>A ova su zapisana da vjerujete: Isus je Krist, Sin Božji, i da vjerujući imate život u imenu njegovu.</p></p></p></p></p>