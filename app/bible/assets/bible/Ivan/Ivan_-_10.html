<h4>Isus – Dobri pastir</h4><p class="pocetakParagrafa"> <span class="brojRetka" id="1">1</span>»Zaista, zaista, kažem vam: tko god u ovčinjak ne ulazi na vrata, nego negdje drugdje preskače, kradljivac je i razbojnik.  <span class="brojRetka" id="2">2</span>A tko na vrata ulazi, pastir je ovaca.  <span class="brojRetka" id="3">3</span>Tome vratar otvara i ovce slušaju njegov glas. On ovce svoje zove imenom pa ih izvodi.  <span class="brojRetka" id="4">4</span>A kad sve svoje izvede, pred njima ide i ovce idu za njim jer poznaju njegov glas.  <span class="brojRetka" id="5">5</span>Za tuđincem, dakako, ne idu, već bježe od njega jer tuđinčeva glasa ne poznaju.«</p><p class="pocetakParagrafa"> <span class="brojRetka" id="6">6</span>Isus im kaza tu poredbu, ali oni ne razumješe što im htjede time kazati.  <span class="brojRetka" id="7">7</span>Stoga im Isus ponovno reče:</p><p class="noviRedak"> </p><p class="stih1">»Zaista, zaista, kažem vam:</p><p class="stih1">ja sam vrata ovcama.</p><p class="stih1"> <span class="brojRetka" id="8">8</span>Svi koji dođoše prije mene,</p><p class="stih1">kradljivci su i razbojnici;</p><p class="stih1">ali ih ovce ne poslušaše.</p><p class="stih1"> <span class="brojRetka" id="9">9</span>Ja sam vrata.</p><p class="stih1">Kroza me tko uđe, spasit će se:</p><p class="stih1">i ulazit će i izlaziti</p><p class="stih1">i pašu nalaziti.</p><p class="stih1"> <span class="brojRetka" id="10">10</span>Kradljivac dolazi samo da ukrade,</p><p class="stih1">zakolje i pogubi.</p><p class="stih1">Ja dođoh da život imaju,</p><p class="stih1">u izobilju da ga imaju.«</p><p class="stih1"> <span class="brojRetka" id="11">11</span>»Ja sam pastir dobri.</p><p class="stih1">Pastir dobri život svoj polaže za ovce.</p><p class="stih1"> <span class="brojRetka" id="12">12</span>Najamnik – koji nije pastir</p><p class="stih1">i nije vlasnik ovaca –</p><p class="stih1">kad vidi vuka gdje dolazi,</p><p class="stih1">ostavlja ovce i bježi,</p><p class="stih1">a vuk ih grabi i razgoni:</p><p class="stih1"> <span class="brojRetka" id="13">13</span>najamnik je</p><p class="stih1">i nije mu do ovaca.</p><p class="stih1"> <span class="brojRetka" id="14">14</span>Ja sam pastir dobri</p><p class="stih1">i poznajem svoje</p><p class="stih1">i mene poznaju moje,</p><p class="stih1"> <span class="brojRetka" id="15">15</span>kao što mene poznaje Otac</p><p class="stih1">i ja poznajem Oca</p><p class="stih1">i život svoj polažem za ovce.</p><p class="stih1"> <span class="brojRetka" id="16">16</span>Imam i drugih ovaca,</p><p class="stih1">koje nisu iz ovog ovčinjaka.</p><p class="stih1">I njih treba da dovedem</p><p class="stih1">i glas će moj čuti</p><p class="stih1">i bit će jedno stado,</p><p class="stih1">jedan pastir.</p><p class="stih1"> <span class="brojRetka" id="17">17</span>Zbog toga me i ljubi Otac</p><p class="stih1">što polažem život svoj</p><p class="stih1">da ga opet uzmem.</p><p class="stih1"> <span class="brojRetka" id="18">18</span>Nitko mi ga ne oduzima,</p><p class="stih1">nego ja ga sam od sebe polažem.</p><p class="stih1">Vlast imam položiti ga,</p><p class="stih1">vlast imam opet uzeti ga.</p><p class="stih1">Tu zapovijed primih od Oca svoga.«</p><p class="noviRedak"> </p><p class="pocetakParagrafa"> <span class="brojRetka" id="19">19</span>Među Židovima ponovno nasta podvojenost zbog tih riječi.  <span class="brojRetka" id="20">20</span>Mnogi su od njih govorili: »Zloduha ima pa mahnita! Što ga slušate?«  <span class="brojRetka" id="21">21</span>Drugi su govorili: »Nisu to riječi opsjednuta. Zar zloduh može slijepima oči otvoriti?«</p><p class="noviRedak"> <h2>VI. BLAGDAN POSVETE HRAMA</h2><h4>Isus se proglašava Sinom Božjim</h4><p class="pocetakParagrafa"> <span class="brojRetka" id="22">22</span>Svetkovao se tada u Jeruzalemu Blagdan posvećenja. Bila je zima.  <span class="brojRetka" id="23">23</span>Isus je obilazio Hramom po trijemu Salomonovu.  <span class="brojRetka" id="24">24</span>Okružili ga Židovi i govorili mu: »Dokle ćeš nam dušu držati u neizvjesnosti? Ako si ti Krist, reci nam otvoreno!«  <span class="brojRetka" id="25">25</span>Isus im odgovori:</p><p class="noviRedak"> </p><p class="stih1">»Rekoh vam pa ne vjerujete.</p><p class="stih1">Djela što ih ja činim u ime Oca svoga –</p><p class="stih1">ona svjedoče za mene.</p><p class="stih1"> <span class="brojRetka" id="26">26</span>Ali vi ne vjerujete</p><p class="stih1">jer niste od mojih ovaca.</p><p class="stih1"> <span class="brojRetka" id="27">27</span>Ovce moje slušaju glas moj;</p><p class="stih1">ja ih poznajem i one idu za mnom.</p><p class="stih1"> <span class="brojRetka" id="28">28</span>Ja im dajem život vječni</p><p class="stih1">te neće propasti nikada</p><p class="stih1">i nitko ih neće ugrabiti iz moje ruke.</p><p class="stih1"> <span class="brojRetka" id="29">29</span>Otac moj, koji mi ih dade,</p><p class="stih1">veći je od svih</p><p class="stih1">i nitko ih ne može ugrabiti</p><p class="stih1">iz ruke Očeve.</p><p class="stih1"> <span class="brojRetka" id="30">30</span>Ja i Otac jedno smo.«</p><p class="noviRedak"> </p><p class="pocetakParagrafa"> <span class="brojRetka" id="31">31</span>Židovi ponovno pograbiše kamenje da ga kamenuju.  <span class="brojRetka" id="32">32</span>Isus im odgovori: »Mnoga vam dobra djela Očeva pokazah. Za koje me od tih djela kamenujete?«  <span class="brojRetka" id="33">33</span>Odgovoriše mu Židovi: »Zbog dobra te djela ne kamenujemo, nego zbog hule: što ti – čovjek – sebe Bogom praviš.«  <span class="brojRetka" id="34">34</span>Odgovori im Isus:</p><p class="noviRedak"> </p><p class="stih1">»Nije li pisano u vašem Zakonu:</p><p class="stih1">Ja rekoh: bogovi ste!</p><p class="stih1"> <span class="brojRetka" id="35">35</span>Ako bogovima nazva</p><p class="stih1">one kojima je riječ Božja upravljena</p><p class="stih1">– a Pismo se ne može dokinuti –</p><p class="stih1"> <span class="brojRetka" id="36">36</span>kako onda vi onome kog Otac posveti</p><p class="stih1">i posla na svijet</p><p class="stih1">možete reći: ‘Huliš!’</p><p class="stih1">– zbog toga što rekoh: ‘Sin sam Božji!’?</p><p class="stih1"> <span class="brojRetka" id="37">37</span>Ako ne činim djela Oca svoga,</p><p class="stih1">nemojte mi vjerovati.</p><p class="stih1"> <span class="brojRetka" id="38">38</span>Ali ako činim,</p><p class="stih1">sve ako meni i ne vjerujete,</p><p class="stih1">djelima vjerujte</p><p class="stih1">pa uvidite i upoznajte</p><p class="stih1">da je Otac u meni</p><p class="stih1">i ja u Ocu.«</p><p class="noviRedak"> </p><p class="pocetakParagrafa"> <span class="brojRetka" id="39">39</span>Nato ga ponovno nastojahu uhvatiti, ali im on izmaknu iz ruku.</p><p class="noviRedak"> <h4>Isus se povlači u Pereju</h4><p class="pocetakParagrafa"> <span class="brojRetka" id="40">40</span>I ode ponovno na onu stranu Jordana – na mjesto gdje je prije Ivan krstio. I osta ondje.  <span class="brojRetka" id="41">41</span>A mnogi dođoše k njemu i rekoše mu: »Ivan doduše ne učini nijednog znamenja, ali se sve obistinilo što je rekao o ovome.«  <span class="brojRetka" id="42">42</span>Mnogi ondje povjerovaše u njega.</p></p></p>