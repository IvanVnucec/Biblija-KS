<h4>Novi život u Kristu</h4><p class="pocetakParagrafa"> <span class="brojRetka" id="1">1</span>Ako ste suuskrsli s Kristom, tražite što je gore, gdje Krist sjedi zdesna Bogu!  <span class="brojRetka" id="2">2</span>Za onim gore težite, ne za zemaljskim!  <span class="brojRetka" id="3">3</span>Ta umrijeste i život je vaš skriven s Kristom u Bogu!  <span class="brojRetka" id="4">4</span>Kad se pojavi Krist, život vaš, tada ćete se i vi s njime pojaviti u slavi.</p><p class="noviRedak"> <h2>III. POTICAJI</h2><h4>Velikodušnost novog života</h4><p class="pocetakParagrafa"> <span class="brojRetka" id="5">5</span>Umrtvite dakle udove svoje zemaljske: bludnost, nečistoću, strasti, zlu požudu i pohlepu – to idolopoklonstvo!  <span class="brojRetka" id="6">6</span>Zbog toga dolazi gnjev Božji na sinove neposlušne.  <span class="brojRetka" id="7">7</span>Tim ste putom i vi nekoć hodili, kad ste u tome živjeli.  <span class="brojRetka" id="8">8</span>Ali sada i vi odložite sve! Gnjev, srdžba, opakost, hula, prostota van iz vaših usta!  <span class="brojRetka" id="9">9</span>Ne varajte jedni druge!</p><p class="pocetakParagrafa">Jer svukoste staroga čovjeka s njegovim djelima  <span class="brojRetka" id="10">10</span>i obukoste novoga, koji se obnavlja za spoznanje po slici svoga Stvoritelja!  <span class="brojRetka" id="11">11</span>Tu više nema: Grk – Židov, obrezanje – neobrezanje, barbar – skit, rob – slobodnjak, nego sve i u svima – Krist.</p><p class="pocetakParagrafa"> <span class="brojRetka" id="12">12</span>Zaodjenite se dakle – kao izabranici Božji, sveti i ljubljeni – u milosrdno srce, dobrostivost, poniznost, blagost, strpljivost  <span class="brojRetka" id="13">13</span>te podnosite jedni druge praštajući ako tko ima protiv koga kakvu pritužbu! Kao što je Gospodin vama oprostio, tako i vi!  <span class="brojRetka" id="14">14</span>A povrh svega – ljubav! To je sveza savršenstva.  <span class="brojRetka" id="15">15</span>I mir Kristov neka upravlja srcima vašim – mir na koji ste pozvani u jednom tijelu! I zahvalni budite!</p><p class="pocetakParagrafa"> <span class="brojRetka" id="16">16</span>Riječ Kristova neka u svem bogatstvu prebiva u vama! U svakoj se mudrosti poučavajte i urazumljujte! Psalmima, hvalospjevima, pjesmama duhovnim od srca pjevajte hvalu Bogu!  <span class="brojRetka" id="17">17</span>I sve što god riječju ili djelom činite, sve činite u imenu Gospodina Isusa, zahvaljujući Bogu Ocu po njemu!</p><p class="noviRedak"> <h4>Obiteljsko ćudoređe</h4><p class="pocetakParagrafa"> <span class="brojRetka" id="18">18</span>Žene, pokoravajte se svojim muževima kao što dolikuje u Gospodinu!  <span class="brojRetka" id="19">19</span>Muževi, ljubite svoje žene i ne budite osorni prema njima.  <span class="brojRetka" id="20">20</span>Djeco, slušajte roditelje u svemu, ta to je milo u Gospodinu!  <span class="brojRetka" id="21">21</span>Očevi, ne ogorčujte svoje djece da ne klonu duhom.</p><p class="pocetakParagrafa"> <span class="brojRetka" id="22">22</span>Robovi, slušajte u svemu svoje zemaljske gospodare! Ne naoko, kao oni koji se ulaguju ljudima, nego u jednostavnosti srca, bojeći se Gospodina.  <span class="brojRetka" id="23">23</span>Što god radite, zdušno činite, kao Gospodinu, a ne ljudima,  <span class="brojRetka" id="24">24</span>znajući da ćete od Gospodina primiti nagradu, baštinu. Gospodinu Kristu služite.  <span class="brojRetka" id="25">25</span>Doista, nepravedniku će se uzvratiti što je nepravedno učinio. Ne, nema pristranosti!</p></p></p>