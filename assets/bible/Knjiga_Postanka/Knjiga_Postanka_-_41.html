<h4>Faraonovi sni</h4><p class="pocetakParagrafa"> <span class="brojRetka" id="1">1</span>Poslije dvije godine usnu faraon da stoji pokraj Nila.  <span class="brojRetka" id="2">2</span>Iz Nila iziđe sedam krava, lijepih i debelih; pasle su po šašu.  <span class="brojRetka" id="3">3</span>Ali odmah poslije njih iz Nila iziđe sedam drugih krava, ružnih i mršavih, te stanu uz one krave na obali Nila.  <span class="brojRetka" id="4">4</span>Ružne i mršave krave požderu onih sedam lijepih i pretilih, i uto se faraon probudi.</p><p class="pocetakParagrafa"> <span class="brojRetka" id="5">5</span>Opet zaspi te usnu drugi san: sedam punih i jedrih klasova izraste na jednoj stabljici.  <span class="brojRetka" id="6">6</span>Ali, eto, poslije njih uzraste sedam klasova šturih, istočnjakom opaljenih.  <span class="brojRetka" id="7">7</span>Šturi klasovi proždru sedam jedrih i punih klasova. I faraon se probudi, i gle: bio je to san.</p><p class="pocetakParagrafa"> <span class="brojRetka" id="8">8</span>Ujutro faraon bijaše uznemiren u duši, pa pozva sve čarobnjake i sve mudrace egipatske: ispriča im faraon svoje sne, ali mu ih nitko nije mogao protumačiti.  <span class="brojRetka" id="9">9</span>Onda progovori faraonov glavni peharnik: »Moram danas spomenuti jedan svoj propust.  <span class="brojRetka" id="10">10</span>Jednom, kad se faraon razljutio na svoje službenike, mene i glavnog pekara stavio je u zatvor u zgradi glavnog upravitelja.  <span class="brojRetka" id="11">11</span>Usnusmo san iste noći, i ja i on, ali je svaki od nas usnuo san drugog značenja.  <span class="brojRetka" id="12">12</span>Onda je s nama bio neki mladi Hebrej, sluga zapovjednika straže. Ispričasmo njemu svoje sne, a on nam ih protumači: kaza svakom značenje njegova sna.  <span class="brojRetka" id="13">13</span>Kako nam ih je protumačio, tako nam se i dogodilo: mene vratiše na moje mjesto, a onoga objesiše.«</p><p class="pocetakParagrafa"> <span class="brojRetka" id="14">14</span>Faraon odmah pošalje po Josipa; izvuku ga brže-bolje iz tamnice; ošišaju mu kosu, obuku novo odijelo i on stupi pred faraona.  <span class="brojRetka" id="15">15</span>Onda faraon reče Josipu: »Usnuo sam san, a nitko ga ne može protumačiti. Čuo sam o tebi da možeš protumačiti san čim ga čuješ.«  <span class="brojRetka" id="16">16</span>»Ništa ja ne mogu«, odgovori Josip faraonu, »nego će Bog dati pravi odgovor faraonu.«</p><p class="pocetakParagrafa"> <span class="brojRetka" id="17">17</span>Onda je faraon pripovjedio Josipu: »U svom snu stojim na obali Nila.  <span class="brojRetka" id="18">18</span>I gle! Iz Nila iziđe sedam debelih i lijepih krava. Pasle su po šašu.  <span class="brojRetka" id="19">19</span>Poslije njih izađe drugih sedam krava. Bile su mršave, vrlo ružne i koštunjave. Još nikad ne vidjeh onako ružnih krava u svoj zemlji egipatskoj!  <span class="brojRetka" id="20">20</span>I sedam mršavih i ružnih krava proždru prvih sedam debelih krava.  <span class="brojRetka" id="21">21</span>Pa iako su ih progutale, nije se vidjelo da im je što u trbuhu: bile su ružne kao i prije. Uto se probudim.  <span class="brojRetka" id="22">22</span>Zatim sam u snu vidio kako na jednoj stabljici uzraste sedam punih i lijepih klasova.  <span class="brojRetka" id="23">23</span>Ali poslije njih uzraste sedam klasova zgrčenih, šturih, istočnjakom opaljenih.  <span class="brojRetka" id="24">24</span>I šturi klasovi proždru sedam jedrih klasova. Kazao sam ovo i vračarima, ali nema nikoga da mi razjasni.«</p><p class="pocetakParagrafa"> <span class="brojRetka" id="25">25</span>Onda Josip reče faraonu: »Faraonov je san samo jedan: Bog javlja faraonu što kani učiniti.  <span class="brojRetka" id="26">26</span>Sedam lijepih krava, to je sedam godina; sedam lijepih klasova opet je sedam godina. Tako je samo jedan san.  <span class="brojRetka" id="27">27</span>Sedam mršavih i ružnih krava poslije njih, a tako i sedam praznih, istočnjakom opaljenih klasova, označuje sedam gladnih godina.  <span class="brojRetka" id="28">28</span>To je ono što sam već faraonu rekao: Bog objavljuje faraonu što kani učiniti.  <span class="brojRetka" id="29">29</span>Dolazi, evo, sedam godina velikog obilja svoj zemlji egipatskoj.  <span class="brojRetka" id="30">30</span>A poslije njih nastat će sedam gladnih godina, kada će se zaboraviti sve obilje u zemlji egipatskoj.  <span class="brojRetka" id="31">31</span>Kako glad bude harala zemljom, neće se ni znati da je u zemlji bilo obilje – zbog gladi koja će doći – jer će biti vrlo velika.  <span class="brojRetka" id="32">32</span>A što se faraonov san ponovio, znači da se Bog na to zaista odlučio i da će to uskoro provesti.  <span class="brojRetka" id="33">33</span>Zato neka faraon izabere sposobna i mudra čovjeka te ga postavi nad zemljom egipatskom.  <span class="brojRetka" id="34">34</span>Nadalje, neka se faraon pobrine da postavi nadglednika u zemlji koji će kupiti petinu sve žetve u zemlji egipatskoj za sedam godina obilja.  <span class="brojRetka" id="35">35</span>Neka skupljaju od svakog žita za sedam dobrih godina što dolaze; neka s ovlaštenjem faraonovim sabiru žito za hranu i pohranjuju ga po gradovima.  <span class="brojRetka" id="36">36</span>Neka zalihe služe za hranu u zemlji za sedam godina gladi što će snaći zemlju egipatsku, tako da za gladi zemlja ne propadne.«</p><p class="noviRedak"> <h4>Josip uzvišen</h4><p class="pocetakParagrafa"> <span class="brojRetka" id="37">37</span>Svidje se odgovor faraonu i svim njegovim službenicima.  <span class="brojRetka" id="38">38</span>Zato faraon reče svojim službenicima: »Zar bismo mogli naći drugoga kao što je on, čovjeka koji bi bio tako obdaren duhom Božjim?«  <span class="brojRetka" id="39">39</span>A onda faraon reče Josipu: »Otkako je sve to Bog tebi otkrio, nikoga nema sposobna i mudra kao što si ti.  <span class="brojRetka" id="40">40</span>Ti ćeš biti upravitelj moga dvora: sav će se moj narod pokoravati tvojim naredbama. Jedino prijestoljem ja ću biti veći od tebe.  <span class="brojRetka" id="41">41</span>Postavljam te, evo«, reče faraon Josipu, »nad svom zemljom egipatskom.«</p><p class="pocetakParagrafa"> <span class="brojRetka" id="42">42</span>Poslije toga skine faraon sa svoje ruke pečatni prsten i stavi ga Josipu na ruku. Zatim zaodjene Josipa odjećom od najljepše tkanine, a o vrat mu objesi zlatan lanac.  <span class="brojRetka" id="43">43</span>Vozio se on u kolima kao njegov zamjenik, a pred njim klicahu: »Abrek! Na koljena!« Tako ga postavi nad svu zemlju egipatsku.  <span class="brojRetka" id="44">44</span>Još faraon reče Josipu: »Premda sam ja faraon, neće nitko dići svoje ruke ni noge bez tvog odobrenja u svoj zemlji egipatskoj.«  <span class="brojRetka" id="45">45</span>Faraon nazva Josipa »Safenat Paneah«, a za ženu mu dade Asenatu, kćer Poti-Fere, svećenika u Onu. I Josip postade poznat po zemlji egipatskoj.</p><p class="pocetakParagrafa"> <span class="brojRetka" id="46">46</span>Josipu je bilo trideset godina kad je stupio u službu faraona, kralja egipatskog. A otišavši Josip ispred faraona, putovao je po svoj zemlji egipatskoj.  <span class="brojRetka" id="47">47</span>Za sedam rodnih godina zemlja je rađala u obilju;  <span class="brojRetka" id="48">48</span>on je – u tih sedam godina što ih je egipatska zemlja uživala – kupio od različite ljetine i hranu pohranjivao u gradove, smještajući u svakom gradu urod iz okolnih polja.  <span class="brojRetka" id="49">49</span>Tako Josip nagomila mnogo žita, kao pijeska u moru, pa ga prestade i mjeriti jer mu mjere ne bijaše.</p><p class="noviRedak"> <h4>Josipovi sinovi</h4><p class="pocetakParagrafa"> <span class="brojRetka" id="50">50</span>Dok još ne nasta gladna godina, Josip imade dva sina koje mu rodi Asenata, kći Poti-Fere, svećenika u Onu.  <span class="brojRetka" id="51">51</span>Prvorođencu Josip nadjenu ime Manaše, »jer Bog je«, reče, »dao te sam zaboravio svoje teškoće i svoj očinski dom«.  <span class="brojRetka" id="52">52</span>Drugomu nadjenu ime Efrajim, »jer Bog me«, reče, »učinio rodnim u zemlji moje nevolje«.</p><p class="pocetakParagrafa"> <span class="brojRetka" id="53">53</span>Sedam godina obilja koje je uživala zemlja egipatska dođe kraju,  <span class="brojRetka" id="54">54</span>a primače se sedam gladnih godina, kako je Josip prorekao. U svim zemljama bijaše glad, a u svoj zemlji egipatskoj bijaše kruha.  <span class="brojRetka" id="55">55</span>A kad je i sva zemlja egipatska osjetila glad, puk zavapi faraonu za kruh; a faraon reče Egipćanima: »Idite k Josipu i što god vam rekne, činite!«  <span class="brojRetka" id="56">56</span>Kad se glad proširi po svoj zemlji, Josip rastvori skladišta te je Egipćane opskrbljivao žitom, jer je glad postala žestoka i u zemlji egipatskoj.  <span class="brojRetka" id="57">57</span>Sav je svijet išao u Egipat k Josipu da kupuje žita, jer je strašna glad vladala po svem svijetu.</p></p></p>