<h4>Susret Jakova i Ezava</h4><p class="pocetakParagrafa"> <span class="brojRetka" id="1">1</span>Jakov podiže oči i opazi gdje dolazi Ezav i s njime četiri stotine ljudi. Onda on podijeli svoju djecu među Leu, Rahelu i dvije sluškinje;  <span class="brojRetka" id="2">2</span>postavi sluškinje i njihovu djecu na čelo; iza njih Leu i njezinu djecu; a Rahelu i Josipa straga.  <span class="brojRetka" id="3">3</span>Sam prođe naprijed, nakloni se do zemlje sedam puta dok se ne primače svome bratu.  <span class="brojRetka" id="4">4</span>Ezav mu potrča ususret. Zagrli ga padnuvši mu oko vrata, poljubi ga i zaplaka.  <span class="brojRetka" id="5">5</span>Onda podiže oči i vidje žene i djecu. »Tko su ovi s tobom?« – zapita. On odgovori: »Djeca kojom je Bog obdario tvoga slugu.«  <span class="brojRetka" id="6">6</span>Potom naprijed stupe sluškinje sa svojom djecom te se duboko naklone.  <span class="brojRetka" id="7">7</span>Naprijed stupi i Lea sa svojom djecom te se duboko nakloni. Najposlije stupe naprijed Josip i Rahela te se duboko naklone.</p><p class="pocetakParagrafa"> <span class="brojRetka" id="8">8</span>Ezav upita: »Što kaniš sa svom ovom povorkom što sam je sreo?« Odgovori: »Naći naklonost svoga gospodara.«  <span class="brojRetka" id="9">9</span>Ezav odgovori: »Ja imam dosta, brate moj. Neka ostane tebi što je tvoje.«  <span class="brojRetka" id="10">10</span>A Jakov reče: »Nemoj tako! Ako sam našao naklonost u tvojim očima, primi dar iz moje ruke; jer meni je, što si me ljubazno primio, kao da gledam lice Božje.  <span class="brojRetka" id="11">11</span>Zato prihvati moj dar što sam ti ga donio; Bog mi je bio sklon te imam svega.« Kako ga je uporno nagovarao, Ezav prihvati.  <span class="brojRetka" id="12">12</span>»Pođimo na put«, reče Ezav, »i ja ću s tobom putovati.«  <span class="brojRetka" id="13">13</span>Ali mu on odvrati: »Zna moj gospodar da su djeca nejaka. Osim toga, valja mi se brinuti o ovcama i kravama koje doje: ako bi se tjerale prebrzo samo jednog dana, sve bi pocrkale.  <span class="brojRetka" id="14">14</span>Neka moj gospodar ide ispred svoga sluge, a ja ću ići polako, uz korak marve pred sobom i uz korak djece, dok ne stignem k svome gospodaru u Seir.«  <span class="brojRetka" id="15">15</span>Onda reče Ezav: »Da ti barem ostavim nekoliko ljudi koji se sa mnom nalaze.« Ali on odgovori: »Čemu to? Neka ja samo nađem milost u očima svoga gospodara!«  <span class="brojRetka" id="16">16</span>Tako se Ezav onog dana zaputi natrag u Seir,  <span class="brojRetka" id="17">17</span>dok je Jakov otišao u Sukot, gdje sebi sagradi kuću, a svom blagu podigne staje. Stoga je onom mjestu dano ime Sukot.</p><p class="pocetakParagrafa"> <span class="brojRetka" id="18">18</span>Došavši tako iz Padan Arama, Jakov sretno stigne u grad Šekem, koji se nalazi u zemlji kanaanskoj, i postavi svoj šator pred gradom.  <span class="brojRetka" id="19">19</span>A komad zemlje na kojoj je postavio svoj šator kupi od sinova Hamora, Šekemova oca, za stotinu kesita.  <span class="brojRetka" id="20">20</span>Tu podiže žrtvenik i nazva ga »El, Bog Izraelov«.</p>