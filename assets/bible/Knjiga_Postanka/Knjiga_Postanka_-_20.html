<h4>Abraham i Sara u Geraru</h4><p class="pocetakParagrafa"> <span class="brojRetka" id="1">1</span>Odande Abraham krene u krajeve Negeba i nastani se između Kadeša i Šura. Dok je boravio kao pridošlica u Geraru,  <span class="brojRetka" id="2">2</span>rekao je Abraham za svoju ženu Saru da mu je sestra. I Abimelek, kralj gerarski, uze Saru sebi.  <span class="brojRetka" id="3">3</span>Ali Bog dođe Abimeleku noću u snu te mu reče: »Zbog žene koju si uzeo moraš umrijeti, jer je ona žena udata.«  <span class="brojRetka" id="4">4</span>A nije se Abimelek k njoj približavao. Zato reče: »Gospodine, zar ćeš pravednika pogubiti?  <span class="brojRetka" id="5">5</span>Zar mi on nije rekao: ‘Ona mi je sestra.’ A ona mi je sama rekla: ‘On je moj brat.’ Čiste sam savjesti i neokaljanih ruku ovo učinio.«  <span class="brojRetka" id="6">6</span>Bog mu odvrati u snu: »Znam da si to učinio čiste savjesti; i ja sam te zadržavao da protiv mene ne griješiš; i nisam dopuštao da je dotakneš.  <span class="brojRetka" id="7">7</span>Sada vrati čovjeku ženu njegovu; prorok je on; molit će se za tebe da ostaneš na životu. Ako je ne vratiš, znaj da ćeš umrijeti, ti i svi tvoji.«</p><p class="pocetakParagrafa"> <span class="brojRetka" id="8">8</span>Rano ujutro Abimelek ustane, sazove sve svoje sluge i kaže im sve što je bilo, a ljudi se veoma uplaše.  <span class="brojRetka" id="9">9</span>Potom Abimelek dozva Abrahama te mu reče: »Što si nam učinio! Čime sam se ja ogriješio prema tebi da izložiš mene i moje kraljevstvo velikoj grehoti? Ponio si se prema meni kako ne valja.  <span class="brojRetka" id="10">10</span>Što si, dakle, na umu imao«, upita dalje Abimelek, »kad si tako radio?«  <span class="brojRetka" id="11">11</span>Abraham uzvrati: »Zbilja sam držao da nema Božjeg straha u ovome mjestu, pa će me ljudi ubiti zbog moje žene.  <span class="brojRetka" id="12">12</span>A onda, ona je uistinu moja sestra: kći je moga oca, iako ne i moje majke, pa je pošla za me.  <span class="brojRetka" id="13">13</span>A kad me Bog udaljio od doma očeva, rekoh joj: ‘Ovu mi uslugu učini: kamo god dođemo, reci o meni da sam ti brat.’«</p><p class="pocetakParagrafa"> <span class="brojRetka" id="14">14</span>Abimelek uzme ovaca i goveda, sluga i sluškinja pa ih dade Abrahamu; vrati mu i njegovu ženu Saru.  <span class="brojRetka" id="15">15</span>Abimelek zatim reče: »Evo, moja ti je zemlja otvorena. Nastani se gdje ti se svidi!«  <span class="brojRetka" id="16">16</span>A Sari reče: »Evo tisuću srebrnika što ih dajem tvome bratu: neka ti budu koprenom pred očima sviju što su s tobom. Ti si svakako opravdana.«  <span class="brojRetka" id="17">17</span>Abraham se pomoli Bogu, i Bog ozdravi Abimeleka, njegovu ženu i njegove sluškinje, tako te opet mogahu rađati.  <span class="brojRetka" id="18">18</span>Jer Jahve bijaše zbog Sare, Abrahamove žene, zatvorio svaku utrobu u domu Abimelekovu.</p>