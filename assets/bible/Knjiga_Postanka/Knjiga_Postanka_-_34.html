<h4>Osramoćena Dina</h4><p class="pocetakParagrafa"> <span class="brojRetka" id="1">1</span>Dina, kći koju je Lea rodila Jakovu, iziđe da posjeti neke žene onoga kraja.  <span class="brojRetka" id="2">2</span>Opazi je Hivijac Šekem, sin Hamora, poglavice kraja, pa je pograbi i na silu s njom leže.  <span class="brojRetka" id="3">3</span>Njegovo srce prione za Dinu, Jakovljevu kćer, i on se u djevojku zaljubi. Nastojao je pridobiti djevojčino srce.  <span class="brojRetka" id="4">4</span>Šekem je govorio i svom ocu Hamoru: »Onu mi djevojku uzmi za ženu!«  <span class="brojRetka" id="5">5</span>Jakov sazna da je Šekem obeščastio njegovu kćer Dinu. Ali kako su njegovi sinovi bili uz blago na polju, Jakov nije poduzimao ništa dok oni ne dođu.</p><p class="pocetakParagrafa"> <span class="brojRetka" id="6">6</span>Uto dođe k Jakovu Šekemov otac Hamor da se s njim sporazumije,  <span class="brojRetka" id="7">7</span>upravo kad su se Jakovljevi sinovi vraćali iz polja. Kad su čuli vijest, ljudi su bili ojađeni i vrlo ljuti. Što je Šekem učinio – legavši s Jakovljevom kćeri – u Izraelu je bila sramota. To se nije smjelo trpjeti.  <span class="brojRetka" id="8">8</span>Hamor im reče: »Moj se sin Šekem svom dušom zaljubio u vašu kćer. Dajte mu je za ženu!  <span class="brojRetka" id="9">9</span>Sprijateljite se s nama: dajite nam svoje kćeri, a naše kćeri uzimajte sebi!  <span class="brojRetka" id="10">10</span>Tako možete živjeti među nama; zemlja je pred vama da se naselite, u njoj se slobodno krećete i stječete imovinu!«  <span class="brojRetka" id="11">11</span>Potom Šekem reče njezinu ocu i njezinoj braći: »Da nađem milost u vašim očima, dat ću vam što zatražite.  <span class="brojRetka" id="12">12</span>Tražite od mene koliko hoćete: sve što god zapitate dat ću, samo mi dajte djevojku za ženu.«</p><p class="pocetakParagrafa"> <span class="brojRetka" id="13">13</span>Jakovljevi sinovi odgovore Šekemu i njegovu ocu Hamoru – govorili su s prijevarom jer je obeščastio njihovu sestru Dinu –  <span class="brojRetka" id="14">14</span>te im rekoše: »Ne možemo pristati da svoju sestru damo čovjeku koji nije obrezan, jer bi to za nas bila sramota.  <span class="brojRetka" id="15">15</span>Jedino ćemo je dati ako postanete kao i mi, ako obrežete sve svoje muškarce.  <span class="brojRetka" id="16">16</span>Onda vam možemo davati svoje kćeri i uzimati vaše sebi, s vama se naseliti i biti jedan rod.  <span class="brojRetka" id="17">17</span>A ako ne pristajete na obrezanje, uzet ćemo svoju kćer i otići.«  <span class="brojRetka" id="18">18</span>Hamoru i Šekemu, Hamorovu sinu, njihov se zahtjev učini povoljan.  <span class="brojRetka" id="19">19</span>Mladić nije časio da zahtjev izvrši, jer je čeznuo za Jakovljevom kćeri; a bio je najuvaženiji od svih u očevu domu.</p><p class="pocetakParagrafa"> <span class="brojRetka" id="20">20</span>Tako Hamor i njegov sin Šekem dođu u svoje gradsko vijeće i obrate se svojim sugrađanima ovako:  <span class="brojRetka" id="21">21</span>»Ovaj je svijet prijazan; neka se među nama u zemlji nasele; neka se po njoj slobodno kreću; ima dosta prostora u zemlji za njih; možemo uzimati njihove kćeri sebi za žene, a njima davati svoje.  <span class="brojRetka" id="22">22</span>No ljudi će pristati da među nama žive i s nama budu jedan rod samo ako se svi naši muškarci obrežu kao što su oni obrezani.  <span class="brojRetka" id="23">23</span>Zar tako ne bi stoka koju su stekli, sve njihovo blago – bilo naše? Pristanimo, pa neka se među nama nasele!«</p><p class="pocetakParagrafa"> <span class="brojRetka" id="24">24</span>Svi odrasli muškarci koji imaju pravo izaći na gradska vrata poslušaše Hamora i njegova sina Šekema, pa bude obrezan svaki muškarac – svaki koji ima pravo izaći na gradska vrata.</p><p class="noviRedak"> <h4>Osveta Šimuna i Levija</h4><p class="pocetakParagrafa"> <span class="brojRetka" id="25">25</span>A trećega dana, dok su oni još bili u bolovima, dva Jakovljeva sina, Šimun i Levi, Dinina braća, pograbe svaki svoj mač i nesmetano dođu u grad te poubijaju sve muškarce.  <span class="brojRetka" id="26">26</span>Sasijeku mačem Hamora i njegova sina Šekema, uzmu Dinu iz Šekemove kuće i odu.  <span class="brojRetka" id="27">27</span>Ostali Jakovljevi sinovi naiđu na ubijene i opustoše grad zato što je njihova sestra bila obeščašćena.  <span class="brojRetka" id="28">28</span>Što je bilo krupne i sitne stoke i magaradi, u gradu i u polju, otjeraju;  <span class="brojRetka" id="29">29</span>opljačkaju sva njihova dobra, a svu im djecu i žene – sve što je bilo po kućama – odvedu u roblje.</p><p class="pocetakParagrafa"> <span class="brojRetka" id="30">30</span>Jakov reče Šimunu i Leviju: »Uveli ste me u nepriliku omrazivši me stanovnicima zemlje, Kanaancima i Perižanima. Ako se ujedine protiv mene i napadnu me, dok je nas ovako malo na broj, istrijebit će me s mojim domom.«  <span class="brojRetka" id="31">31</span>Oni odgovore: »Zar da prema našoj sestri postupaju kao prema kakvoj bludnici?«</p></p>