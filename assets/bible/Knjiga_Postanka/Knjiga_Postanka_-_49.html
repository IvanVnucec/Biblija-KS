<h4>Jakovljeva oporuka</h4><p class="pocetakParagrafa"> <span class="brojRetka" id="1">1</span>Jakov zatim sazva svoje sinove te reče: »Skupite se da vam kažem što će vas snaći u kasnije vrijeme:</p><p class="stih1"> <span class="brojRetka" id="2">2</span>Okupite se, čujte, sinovi Jakovljevi,</p><p class="stih2">čujte oca svoga Izraela!</p><p class="stih1"> <span class="brojRetka" id="3">3</span>Ti Rubene, moj prvorođenče,</p><p class="stih2">snaga ti si moja,</p><p class="stih2">prvenac moje muškosti.</p><p class="stih2">Ističeš se ponosom,</p><p class="stih2">snagom se ističeš,</p><p class="stih1"> <span class="brojRetka" id="4">4</span>no, poput vode nabujao,</p><p class="stih2">nećeš više imati prvenstva,</p><p class="stih2">jer na ležaj oca svog se pope,</p><p class="stih2">moj tad oskvrnu krevet.</p><p class="stih1"> <span class="brojRetka" id="5">5</span>Šimun i Levi braća su prava!</p><p class="stih2">Mačevi im oruđe nasilja.</p><p class="stih1"> <span class="brojRetka" id="6">6</span>Na njihova vijećanja ja ne silazio,</p><p class="stih2">u njihovim zborovima udjela ne imao!</p><p class="stih2">U srdžbi su svojoj ljude ubijali;</p><p class="stih2">u obijesti bikove sakatili.</p><p class="stih1"> <span class="brojRetka" id="7">7</span>Prokleta im srdžba,</p><p class="stih2">jer je prežestoka!</p><p class="stih2">Prokleta im obijest,</p><p class="stih2">jer je preokrutna!</p><p class="stih2">Razdijelit ću ih po Jakovu,</p><p class="stih2">Izraelom raspršiti.</p><p class="stih1"> <span class="brojRetka" id="8">8</span>Judo! Tvoja braća slavit će te;</p><p class="stih2">svagda ti je šaka na šiji dušmana,</p><p class="stih2">sinci oca tvoga tebi će se klanjat’.</p><p class="stih1"> <span class="brojRetka" id="9">9</span>Judo, laviću mali!</p><p class="stih2">Plijenom si se, sine, udebljao;</p><p class="stih2">poput lava, poput lavice</p><p class="stih2">legao potrbuške!</p><p class="stih2">Tko bi ga dražiti smio?</p><p class="stih1"> <span class="brojRetka" id="10">10</span>Od Jude žezlo se kraljevsko,</p><p class="stih2">ni palica vladalačka od nogu njegovih udaljiti neće</p><p class="stih2">dok ne dođe onaj kome pripada –</p><p class="stih2">kome će se narodi pokoriti.</p><p class="stih1"> <span class="brojRetka" id="11">11</span>Svog magarca za lozu privezuje,</p><p class="stih2">mlado magarice svoje za čokot.</p><p class="stih2">U vinu on kupa svoju odjeću,</p><p class="stih2">svoju halju u krvi od grožđa.</p><p class="stih1"> <span class="brojRetka" id="12">12</span>Oči su mu od vina mutne,</p><p class="stih2">zubi bjelji od mlijeka.</p><p class="stih1"> <span class="brojRetka" id="13">13</span>Zebulun će stanovati uz obalu morsku,</p><p class="stih2">luka spasa bit će brodarima,</p><p class="stih2">uz bok njegov Sidon će ležati.</p><p class="stih1"> <span class="brojRetka" id="14">14</span>Jisakar je koščat magarac</p><p class="stih2">polegao među ogradama.</p><p class="stih1"> <span class="brojRetka" id="15">15</span>Vidje da je odmor ugodan,</p><p class="stih2">a zemlja lijepa,</p><p class="stih2">te leđa svoja pod teret podmetnu</p><p class="stih2">i na tlaku pristade.</p><p class="stih1"> <span class="brojRetka" id="16">16</span>Dan će narod svoj suditi</p><p class="stih2">kao svako pleme Izraelovo.</p><p class="stih1"> <span class="brojRetka" id="17">17</span>Nek’ Dan zmija bude na putu,</p><p class="stih2">guja pokraj staze</p><p class="stih2">što će konja za zglob ujesti,</p><p class="stih2">i njegov konjik nauznak će pasti.</p><p class="stih1"> <span class="brojRetka" id="18">18</span>U spas tvoj se, Jahve, uzdam!</p><p class="stih1"> <span class="brojRetka" id="19">19</span>Gada će pljačkat’ razbojnici,</p><p class="stih2">pljačkom će im za petama biti.</p><p class="stih1"> <span class="brojRetka" id="20">20</span>U Ašera bit će hrane,</p><p class="stih2">poslastica za kraljeve.</p><p class="stih1"> <span class="brojRetka" id="21">21</span>Naftali je košuta lakonoga</p><p class="stih2">koja krasnu lanad mladi.</p><p class="stih1"> <span class="brojRetka" id="22">22</span>Josip je stablo plodno,</p><p class="stih2">plodno stablo kraj izvora,</p><p class="stih2">grane svoje granā preko zida.</p><p class="stih1"> <span class="brojRetka" id="23">23</span>Strijelci njega saletjeli,</p><p class="stih2">strijeljali ga, opljačkali.</p><p class="stih1"> <span class="brojRetka" id="24">24</span>Ali lûk mu čvrst ostaje,</p><p class="stih2">mišice mu ojačale,</p><p class="stih2">rukom Jakog Jakovljeva,</p><p class="stih2">imenom Pastira, Stijene Izraela,</p><p class="stih1"> <span class="brojRetka" id="25">25</span>Bogom, Ocem tvojim, koji ti pomaže,</p><p class="stih2">Svesilnim koji te blagoslivlje</p><p class="stih2">blagoslovom ozgo sa nebesa,</p><p class="stih2">blagoslovom ozdo iz dubina,</p><p class="stih2">blagoslovom iz svih prsa, iz svih utroba!</p><p class="stih1"> <span class="brojRetka" id="26">26</span>Blagoslovom klasja i cvjetova,</p><p class="stih2">blagoslovom drevnih brda,</p><p class="stih2">želja vječnih brežuljaka –</p><p class="stih2">nek’ se oni spuste na Josipa,</p><p class="stih2">između braće posvećenog!</p><p class="stih1"> <span class="brojRetka" id="27">27</span>Benjamin je vuk grabežljivi,</p><p class="stih2">lovinu on jutrom jede,</p><p class="stih2">a navečer plijen dijeli.«</p><p class="pocetakParagrafa"> <span class="brojRetka" id="28">28</span>Sve su to Izraelova plemena – dvanaest ih na broj – i to im je otac rekao kad ih je blagoslivljao; svakoga je od njih blagoslovio njegovim blagoslovom.</p><p class="noviRedak"> <h4>Posljednje upute i smrt Jakovljeva</h4><p class="pocetakParagrafa"> <span class="brojRetka" id="29">29</span>Poslije toga im dade ovu naredbu: »Naskoro ću se pridružiti svojim precima. Sahranite me kraj mojih otaca,  <span class="brojRetka" id="30">30</span>u špilji što se nalazi na polju Efrona, Hetita, u spilji na polju Makpeli, nasuprot Mamri, u zemlji kanaanskoj. To je ona koju je Abraham kupio s poljem od Hetita Efrona za mjesto sahranjivanja.  <span class="brojRetka" id="31">31</span>Ondje je sahranjen Abraham i njegova žena Sara; sahranjeni su ondje Izak i njegova žena Rebeka; ondje sam ja sahranio Leu.  <span class="brojRetka" id="32">32</span>Polje i špilja na njemu kupljeni su od Hetitâ.«</p><p class="pocetakParagrafa"> <span class="brojRetka" id="33">33</span>Kad je Jakov tako naputio svoje sinove, povuče noge natrag na postelju te izdahnu – pridruži se svojim precima.</p></p>