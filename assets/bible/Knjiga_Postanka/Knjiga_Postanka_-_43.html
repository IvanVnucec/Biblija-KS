<h4>Drugi dolazak Jakovljevih sinova u Egipat</h4><p class="pocetakParagrafa"> <span class="brojRetka" id="1">1</span>Strašna glad pritisla zemlju.  <span class="brojRetka" id="2">2</span>Kad su pojeli hranu koju bijahu donijeli iz Egipta, njihov im otac reče: »Idite opet i nabavite nam malo hrane.«  <span class="brojRetka" id="3">3</span>Nato će mu Juda: »Onaj nam je čovjek jasno rekao: ‘Ne smijete preda me ako vaš brat ne bude s vama.’  <span class="brojRetka" id="4">4</span>Ako si, dakle, voljan s nama poslati našega brata, mi ćemo otići dolje i kupit ćemo ti žita.  <span class="brojRetka" id="5">5</span>Ali ako njega ne pustiš s nama, onda mi tamo i ne idemo, jer nam je onaj zaprijetio: ‘Ne smijete preda me ako vaš brat ne bude s vama.’«  <span class="brojRetka" id="6">6</span>»Zašto ste mi«, zapita Izrael, »nanijeli jad rekavši onom čovjeku da imate još jednoga brata?«  <span class="brojRetka" id="7">7</span>Oni odgovore: »Čovjek nas je neprestano zapitkivao o nama i o našoj obitelji: ‘Je li vam još živ otac? Imate li još kojega brata?’ Mi smo mu odgovarali na pitanja. Kako smo mogli znati da će reći: ‘Dovedite svoga brata!’?«</p><p class="pocetakParagrafa"> <span class="brojRetka" id="8">8</span>Potom Juda reče svome ocu Izraelu: »Pusti dječaka sa mnom pa da se dignemo i krenemo; tako ćemo preživjeti, a ne pomrijeti, i mi, i ti, i naša djeca.  <span class="brojRetka" id="9">9</span>Ja za nj jamčim; mene drži odgovornim za nj. Ako ga tebi ne vratim i preda te ga ne dovedem, bit ću ti kriv svega vijeka.  <span class="brojRetka" id="10">10</span>Ta da nismo toliko oklijevali, mogli smo se već i dvaput vratiti.«</p><p class="pocetakParagrafa"> <span class="brojRetka" id="11">11</span>Njihov otac Izrael reče im: »Kad je tako, neka bude, ali učinite ovo: metnite u torbe najbiranijih proizvoda ove zemlje i ponesite na dar onom čovjeku: nešto balzama, nešto meda i mirodija, mirisne smole, pa lješnjaka i badema.  <span class="brojRetka" id="12">12</span>Sa sobom uzmite dvostruko novaca, jer treba vratiti novac koji ste našli u grlima svojih vreća. Možda je ono bila zabuna.  <span class="brojRetka" id="13">13</span>Uzmite svoga brata, krenite i vratite se onom čovjeku.  <span class="brojRetka" id="14">14</span>Neka Bog svemogući, El Šadaj, potakne onog čovjeka na milosrđe prema nama te vam pusti i drugoga brata i Benjamina. A ja, moram li bez djece ostati, neka ostanem.«</p><p class="pocetakParagrafa"> <span class="brojRetka" id="15">15</span>Uzmu ljudi darove; uzmu sa sobom dvostruko novaca, povedu Benjamina te siđu u Egipat i stupe pred Josipa.  <span class="brojRetka" id="16">16</span>Kad Josip ugleda s njima Benjamina, reče upravitelju svoga kućanstva: »Odvedi ljude u kuću, zakolji jedno živinče i pripremi, jer će ovi ljudi blagovati sa mnom o podne!«  <span class="brojRetka" id="17">17</span>Čovjek učini kako je Josip rekao i povede ljude u Josipov dom.</p><p class="pocetakParagrafa"> <span class="brojRetka" id="18">18</span>Ljudi se pobojaše kad su bili povedeni u dom Josipov te rekoše: »Zbog novca koji se našao u našim vrećama prvi put vode nas unutra tako da nas napadnu i zajedno s našom magaradi uzmu za robove.«  <span class="brojRetka" id="19">19</span>Stoga se primaknu upravitelju Josipova doma te mu, na ulazu u kuću, reknu:  <span class="brojRetka" id="20">20</span>»Oprosti, gospodaru! Mi smo i prije jednom dolazili da nabavimo hrane;  <span class="brojRetka" id="21">21</span>i kad smo stigli na prenoćište i otvorili svoje vreće, a to novac svakoga od nas ozgo u njegovoj vreći, naš novac, ista svota. Sad smo ga donijeli sa sobom.  <span class="brojRetka" id="22">22</span>A ponijeli smo i drugog novca da kupimo hrane. Mi ne znamo tko nam je stavio novac u naše vreće.«  <span class="brojRetka" id="23">23</span>»Budite mirni«, reče im on. »Ne bojte se! Bog vaš i Bog vašega oca stavio je blago u vaše vreće. Vaš je novac k meni stigao.« Potom im izvede Šimuna.</p><p class="pocetakParagrafa"> <span class="brojRetka" id="24">24</span>Čovjek zatim uvede ljude u Josipovu kuću; dade im vode da operu noge, a njihovoj magaradi baci pıće.  <span class="brojRetka" id="25">25</span>Potom priprave oni svoje darove za dolazak Josipov o podne, jer su čuli da će ondje ručati.</p><p class="pocetakParagrafa"> <span class="brojRetka" id="26">26</span>Kad je Josip došao u kuću, dadu mu darove koje su sa sobom donijeli i do zemlje mu se poklone.  <span class="brojRetka" id="27">27</span>Upita ih on za zdravlje te će dalje: »A je li dobro vaš stari otac o kome ste mi govorili? Je li još dobra zdravlja?«  <span class="brojRetka" id="28">28</span>»Sluga tvoj, otac naš, dobro je i još je dobra zdravlja«, odgovore i duboko se naklone iskazujući poštovanje.  <span class="brojRetka" id="29">29</span>Podigavši svoje oči, Josip opazi svoga brata Benjamina – sina svoje majke – te upita: »Je li ovo vaš najmlađi brat o kome ste mi govorili?« Onda nastavi: »Bog ti bio milostiv, sine moj!«  <span class="brojRetka" id="30">30</span>Josip se poslije toga požuri van jer mu se srce uzbudilo zbog brata; bilo mu je da zaplače. Uđe u jednu sobu i tu se isplaka.  <span class="brojRetka" id="31">31</span>Onda opere lice, ponovo se javi i, svladavajući se, naredi: »Poslužite ručak!«  <span class="brojRetka" id="32">32</span>Staviše njemu napose, njima napose, a napose opet Egipćanima koji su s njim jeli. Egipćani ne bi mogli jesti s Hebrejima, jer bi to Egipćanima bilo odvratno.  <span class="brojRetka" id="33">33</span>I kad posjedaše pred njim, najstariji prema starosti svojoj, a najmlađi prema mladosti svojoj, samo se zgledahu.  <span class="brojRetka" id="34">34</span>I naređivaše on da jela ispred njega nose njima, a obrok Benjaminov bijaše pet puta veći od svih ostalih. I pili su i gostili se s njim.</p>