<h4>Pavlov primjer</h4><p class="pocetakParagrafa"> <span class="brojRetka" id="1">1</span>Nisam li ja slobodan? Nisam li apostol? Nisam li vidio Isusa, Gospodina našega? Niste li vi djelo moje u Gospodinu?  <span class="brojRetka" id="2">2</span>Ako drugima nisam apostol, vama svakako jesam. Ta vi ste pečat mojega apostolstva u Gospodinu.</p><p class="pocetakParagrafa"> <span class="brojRetka" id="3">3</span>Moj odgovor mojim tužiteljima jest ovo:  <span class="brojRetka" id="4">4</span>Zar nemamo prava jesti i piti?  <span class="brojRetka" id="5">5</span>Zar nemamo prava ženu vjernicu voditi sa sobom kao i drugi apostoli i braća Gospodnja i Kefa?  <span class="brojRetka" id="6">6</span>Ili samo ja i Barnaba nemamo prava ne raditi?  <span class="brojRetka" id="7">7</span>Tko ikada vojuje o svojem trošku? Tko sadi vinograd pa roda njegova ne jede? Ili tko pase stado pa od mlijeka stada ne jede?  <span class="brojRetka" id="8">8</span>Zar to govorim po ljudsku? Ne kaže li to i Zakon?  <span class="brojRetka" id="9">9</span>Jer u Mojsijevu zakonu piše: Ne zavezuj usta volu koji vrši! Zar je Bogu do volova?  <span class="brojRetka" id="10">10</span>Ne govori li on baš radi nas? Doista, radi nas je napisano, jer tko ore, u nadi treba da ore; i tko vrši, u nadi da će dobiti dio.  <span class="brojRetka" id="11">11</span>Ako smo mi vama sijali dobra duhovna, veliko li je nešto ako vam požanjemo tjelesna?  <span class="brojRetka" id="12">12</span>Ako drugi sudjeluju u vašim dobrima, zašto ne bismo mi mogli još većma. Ali nismo se poslužili tim pravom, nego sve teglimo da ne bismo postavili kakvu zapreku evanđelju Kristovu?  <span class="brojRetka" id="13">13</span>Ne znate li: koji obavljaju svetinje, od svetišta se hrane; i koji žrtveniku služe, sa žrtvenikom dijele?  <span class="brojRetka" id="14">14</span>Tako je i Gospodin onima koji evanđelje navješćuju odredio od evanđelja živjeti.</p><p class="pocetakParagrafa"> <span class="brojRetka" id="15">15</span>No ja se ničim od toga nisam poslužio. A i ne napisah toga da bi se tako postupilo prema meni. Radije umrijeti, nego... Te mi slave nitko neće oduzeti!  <span class="brojRetka" id="16">16</span>Jer što navješćujem evanđelje, nije mi na hvalu, ta dužnost mi je. Doista, jao meni ako evanđelja ne navješćujem.  <span class="brojRetka" id="17">17</span>Jer ako to činim iz vlastite pobude, ide me plaća; ako li ne iz vlastite pobude – služba je to koja mi je povjerena.  <span class="brojRetka" id="18">18</span>Koja mi je dakle plaća? Da propovijedajući pružam evanđelje besplatno, ne služeći se svojim pravom u evanđelju.</p><p class="pocetakParagrafa"> <span class="brojRetka" id="19">19</span>Jer premda slobodan od sviju, sâm sebe svima učinih slugom da ih što više steknem.  <span class="brojRetka" id="20">20</span>Bijah Židovima Židov da Židove steknem; onima pod Zakonom, kao da sam pod Zakonom – premda ja nisam pod Zakonom – da one pod Zakonom steknem;  <span class="brojRetka" id="21">21</span>onima bez Zakona, kao da sam bez zakona – premda nisam bez Božjega zakona, nego u Kristovu zakonu – da steknem one bez Zakona;  <span class="brojRetka" id="22">22</span>bijah nejakima nejak da nejake steknem. Svima bijah sve da pošto-poto neke spasim.  <span class="brojRetka" id="23">23</span>A sve činim poradi evanđelja da bih i ja bio suzajedničar u njemu.</p><p class="pocetakParagrafa"> <span class="brojRetka" id="24">24</span>Ne znate li: trkači u trkalištu svi doduše trče, ali jedan prima nagradu? Tako trčite da dobijete.  <span class="brojRetka" id="25">25</span>Svaki natjecatelj sve moguće izdržava; oni da dobiju raspadljiv vijenac, mi neraspadljiv.  <span class="brojRetka" id="26">26</span>Ja dakle tako trčim – ne kao besciljno, tako udaram šakom – ne kao da mlatim vjetar,  <span class="brojRetka" id="27">27</span>nego krotim svoje tijelo i zarobljavam da sâm ne budem isključen pošto sam drugima propovijedao.</p>