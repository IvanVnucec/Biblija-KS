<h3>3. PRIZIV NA POGANSKE SUDOVE</h3><p class="pocetakParagrafa"> <span class="brojRetka" id="1">1</span>Tko bi se od vas u sporu s drugim usudio parničiti se pred nepravednima, a ne pred svetima?  <span class="brojRetka" id="2">2</span>Ili zar ne znate da će sveti suditi svijet? Pa ako ćete vi suditi svijet, zar niste vrijedni suditi sitnice?  <span class="brojRetka" id="3">3</span>Ne znate li da ćemo suditi anđele, kamoli ne ono svagdanje?  <span class="brojRetka" id="4">4</span>A vi, kad imate sporove o svagdanjem, sucima postavljate one do kojih Crkva ništa ne drži!  <span class="brojRetka" id="5">5</span>Vama na sramotu govorim. Tako? Zar nema među vama ni jednoga mudra koji bi mogao rasuditi među braćom?  <span class="brojRetka" id="6">6</span>Nego brat se s bratom parniči, i to pred nevjernicima?  <span class="brojRetka" id="7">7</span>Zapravo, već vam je to nedostatak što se parničite među sobom. Zašto radije ne trpite nepravdu? Zašto se radije ne pustite oplijeniti?  <span class="brojRetka" id="8">8</span>Nego vi činite nepravdu i plijenite, i to braću.  <span class="brojRetka" id="9">9</span>Ili zar ne znate da nepravednici neće baštiniti kraljevstva Božjega? Ne varajte se! Ni bludnici, ni idolopoklonici, ni preljubnici, ni mekoputnici, ni muškoložnici,  <span class="brojRetka" id="10">10</span>ni kradljivci, ni lakomci, ni pijanice, ni psovači, ni razbojnici neće baštiniti kraljevstva Božjega.  <span class="brojRetka" id="11">11</span>To, evo, bijahu neki od vas, ali oprali ste se, ali posvetili ste se, ali opravdali ste se u imenu Gospodina našega Isusa Krista i u Duhu Boga našega.</p><p class="noviRedak"> <h3>4. BLUDNOST</h3> <span class="brojRetka" id="12">12</span>»Sve mi je dopušteno!« Ali – sve ne koristi. »Sve mi je dopušteno!« Ali – neću da mnome išta vlada.  <span class="brojRetka" id="13">13</span>»Jela trbuhu, a trbuh jelima; Bog će i jedno i drugo uništiti.« Ali ne tijelo bludnosti, nego Gospodinu, i Gospodin tijelu!  <span class="brojRetka" id="14">14</span>Ta Bog koji je Gospodina uskrisio i nas će uskrisiti snagom njegovom.  <span class="brojRetka" id="15">15</span>Ne znate li da su tijela vaša udovi Kristovi? Hoću li dakle uzeti udove Kristove i učiniti ih udovima bludničinim? Nipošto!  <span class="brojRetka" id="16">16</span>Ili zar ne znate: tko uz bludnicu prione, jedno je tijelo? Jer veli se: Bit će njih dvoje jedno tijelo. <span class="brojRetka" id="17">17</span>A tko prione uz Gospodina, jedan je duh.  <span class="brojRetka" id="18">18</span>Bježite od bludnosti! Svaki grijeh koji učini čovjek, izvan tijela je, a bludnik griješi protiv svojega tijela.  <span class="brojRetka" id="19">19</span>Ili zar ne znate? Tijelo vaše hram je Duha Svetoga koji je u vama, koga imate od Boga, te niste svoji.  <span class="brojRetka" id="20">20</span>Jer kupljeni ste otkupninom. Proslavite dakle Boga u tijelu svojem!</p>