<h4>Raspre u Antiohiji</h4><p class="pocetakParagrafa"> <span class="brojRetka" id="1">1</span>Uto neki siđoše iz Judeje i počeše učiti braću: »Ako se ne obrežete po običaju Mojsijevu, ne možete se spasiti.«  <span class="brojRetka" id="2">2</span>Kad između njih te Pavla i Barnabe nasta prepirka i raspra nemalena, odrediše da Pavao i Barnaba i još neki drugi između njih uzađu u Jeruzalem k apostolima i starješinama poradi tog pitanja.</p><p class="pocetakParagrafa"> <span class="brojRetka" id="3">3</span>Oni su dakle, ispraćeni od Crkve, prolazili kroz Feniciju i Samariju pripovijedajući o obraćenju pogana i donoseći svoj braći veliku radost.  <span class="brojRetka" id="4">4</span>Kada pak stigoše u Jeruzalem, primi ih Crkva, apostoli i starješine. Ispripovjediše što sve Bog učini po njima.</p><p class="pocetakParagrafa"> <span class="brojRetka" id="5">5</span>Onda ustanu neki od onih što iz farizejske sljedbe bijahu prigrlili vjeru pa reknu: »Treba ih obrezati i zapovjediti im da opslužuju Zakon Mojsijev.«</p><p class="noviRedak"> <h4>Petrova besjeda</h4><p class="pocetakParagrafa"> <span class="brojRetka" id="6">6</span>Nato se apostoli i starješine sastanu da to razmotre.  <span class="brojRetka" id="7">7</span>Nakon duge raspre ustade Petar i reče im: »Braćo, vi znate kako me Bog od najprvih dana između vas izabra da iz mojih usta pogani čuju riječ evanđelja i uzvjeruju.  <span class="brojRetka" id="8">8</span>I Bog, Poznavatelj srdaca, posvjedoči za njih: dade im Duha Svetoga kao i nama.  <span class="brojRetka" id="9">9</span>Nikakve razlike nije pravio između nas i njih: vjerom očisti njihova srca.  <span class="brojRetka" id="10">10</span>Što dakle sada iskušavate Boga stavljajući učenicima na vrat jaram kojeg ni oci naši ni mi nismo mogli nositi?  <span class="brojRetka" id="11">11</span>Vjerujemo, naprotiv: po milosti smo Gospodina Isusa spašeni, baš kao i oni.«</p><p class="pocetakParagrafa"> <span class="brojRetka" id="12">12</span>Nato sve mnoštvo umuknu. Slušali su Barnabu i Pavla koji pripovjedahu kolika je znamenja i čudesa Bog po njima učinio među poganima.</p><p class="pocetakParagrafa"> <span class="brojRetka" id="13">13</span>Kad oni ušutješe, progovori Jakov: »Poslušajte me, braćo!  <span class="brojRetka" id="14">14</span>Šimun je izložio kako se Bog već na početku pobrinu između pogana uzeti narod imenu svojemu.  <span class="brojRetka" id="15">15</span>S time su u skladu riječi Prorokâ. Ovako je doista pisano:</p><p class="noviRedak"> </p><p class="stih1"> <span class="brojRetka" id="16">16</span>Nakon toga vratit ću se</p><p class="stih2">i opet podići pali šator Davidov,</p><p class="stih1">iz ruševina ga podići,</p><p class="stih2">opet ga sazidati</p><p class="stih1"> <span class="brojRetka" id="17">17</span>da preostali ljudi potraže Gospodina</p><p class="stih2">i svi pogani na koje je zazvano ime moje,</p><p class="stih1">govori Gospodin,</p><p class="stih2">koji to <span class="brojRetka" id="18">18</span>obznanjuje odvijeka.</p><p class="noviRedak"> </p><p class="pocetakParagrafa"> <span class="brojRetka" id="19">19</span>Zato smatram da ne valja dodijavati onima koji se s poganstva obraćaju k Bogu,  <span class="brojRetka" id="20">20</span>nego im poručiti da se uzdržavaju od mesa okaljana idolima, od bludništva, od udavljenoga i od krvi.  <span class="brojRetka" id="21">21</span>Ta Mojsije od pradavnih naraštaja ima po gradovima propovjednike koji ga u sinagogama svake subote čitaju.«</p><p class="noviRedak"> <h4>Apostolsko pismo</h4><p class="pocetakParagrafa"> <span class="brojRetka" id="22">22</span>Tad apostoli i starješine zajedno sa svom Crkvom zaključe izabrati neke muževe između sebe i poslati ih u Antiohiju s Pavlom i Barnabom. Bijahu to Juda zvani Barsaba, i Sila, muževi vodeći među braćom.  <span class="brojRetka" id="23">23</span>Po njima pošalju ovo pismo:</p><p class="pocetakParagrafa">»Apostoli i starješine, braća, braći iz poganstva po Antiohiji, Siriji i Ciliciji – pozdrav!«</p><p class="pocetakParagrafa"> <span class="brojRetka" id="24">24</span>»Budući da smo čuli kako vas neki od naših, ali bez našega naloga, nekakvim izjavama smetoše i duše vam uznemiriše,  <span class="brojRetka" id="25">25</span>zaključismo jednodušno izabrati neke muževe i poslati ih k vama zajedno s našim ljubljenim Barnabom i Pavlom,  <span class="brojRetka" id="26">26</span>ljudima koji su svoje živote izložili za ime Gospodina našega Isusa Krista.  <span class="brojRetka" id="27">27</span>Šaljemo vam dakle Judu i Silu. Oni će vam i usmeno priopćiti to isto.  <span class="brojRetka" id="28">28</span>Zaključismo Duh Sveti i mi ne nametati vam nikakva tereta osim onoga što je potrebno:  <span class="brojRetka" id="29">29</span>uzdržavati se od mesa žrtvovana idolima, od krvi, od udavljenoga i od bludništva. Budete li se toga držali, dobro ćete učiniti. Živjeli!«</p><p class="noviRedak"> <h4>Izaslanici u Antiohiji</h4><p class="pocetakParagrafa"> <span class="brojRetka" id="30">30</span>Oni su se dakle oprostili i sišli u Antiohiju; sabrali su mnoštvo i predali pismo.  <span class="brojRetka" id="31">31</span>Kad ga pročitaše, svi se obradovaše zbog ohrabrenja.  <span class="brojRetka" id="32">32</span>Juda i Sila, i sami proroci, mnogim riječima ohrabriše i utvrdiše braću.  <span class="brojRetka" id="33">33</span>Neko se vrijeme zadrže pa se onda s mirom od braće vrate onima koji ih poslaše.  <span class="brojRetka" id="35">35</span>A Pavao i Barnaba ostadoše u Antiohiji naučavajući i navješćujući zajedno s mnogima drugima riječ Gospodnju.</p><p class="noviRedak"> <h2>IV. PAVLOVO DRUGO MISIJSKO PUTOVANJE</h2><h3>EVANĐELJE U EUROPI</h3><h4>Pavao, Barnaba i Sila</h4><p class="pocetakParagrafa"> <span class="brojRetka" id="36">36</span>Nakon nekog vremena reče Pavao Barnabi: »Vratimo se i pohodimo braću po svim gradovima u kojima smo navješćivali riječ Gospodnju, da vidimo kako su!«  <span class="brojRetka" id="37">37</span>Barnaba je htio povesti i Ivana zvanog Marko.  <span class="brojRetka" id="38">38</span>Pavao pak nije smatrao uputnim sa sobom voditi onoga koji se u Pamfiliji odvojio od njih te nije s njima pošao na djelo.  <span class="brojRetka" id="39">39</span>Spopade ih takva ogorčenost da se raziđoše: Barnaba povede Marka i otplovi na Cipar,  <span class="brojRetka" id="40">40</span>a Pavao sebi izabra Silu pa od braće povjeren milosti Gospodnjoj  <span class="brojRetka" id="41">41</span>proputova Siriju i Ciliciju, utvrđujući Crkve.</p></p></p></p></p>