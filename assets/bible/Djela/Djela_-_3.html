<h4>Ozdravljenje hromoga</h4><p class="pocetakParagrafa"> <span class="brojRetka" id="1">1</span>Petar i Ivan uzlazili su u Hram na devetu molitvenu uru.  <span class="brojRetka" id="2">2</span>Upravo su donosili nekog čovjeka hroma od majčine utrobe; njega bi svaki dan postavljali kod hramskih vrata, zvanih Divna, da prosi milostinju od onih koji ulaze u Hram.  <span class="brojRetka" id="3">3</span>On ugleda Petra i Ivana upravo kad zakoračiše u Hram te zamoli milostinju.  <span class="brojRetka" id="4">4</span>Petar ga zajedno s Ivanom prodorno pogleda i reče: »Pogledaj u nas!«  <span class="brojRetka" id="5">5</span>Dok ih je molećivo motrio očekujući od njih nešto dobiti,  <span class="brojRetka" id="6">6</span>reče mu Petar: »Srebra i zlata nema u mene, ali što imam – to ti dajem: u ime Isusa Krista Nazarećanina hodaj!«  <span class="brojRetka" id="7">7</span>I uhvativši ga za desnu ruku, pridiže ga: umah mu omoćaše noge i gležnjevi  <span class="brojRetka" id="8">8</span>pa skoči, uspravi se, stane hodati te uđe s njima u Hram hodajući, poskakujući i hvaleći Boga.  <span class="brojRetka" id="9">9</span>Sav ga narod vidje kako hoda i hvali Boga.  <span class="brojRetka" id="10">10</span>Razabraše da je to on – onaj koji je na Divnim vratima Hrama prosio milostinju – i ostadoše zapanjeni i izvan sebe zbog onoga što se s njim dogodilo.</p><p class="noviRedak"> <h4>Petrova besjeda</h4><p class="pocetakParagrafa"> <span class="brojRetka" id="11">11</span>Kako se pak on držao Petra i Ivana, sav se narod zapanjen strča k njima u trijem zvani Salomonov.  <span class="brojRetka" id="12">12</span>Kada to vidje Petar, obrati se narodu: »Izraelci, što se ovomu čudite? Ili što nas gledate kao da smo svojom snagom ili pobožnošću postigli da ovaj prohoda?  <span class="brojRetka" id="13">13</span>Bog Abrahamov, Izakov i Jakovljev, Bog otaca naših, proslavi slugu svoga, Isusa kojega vi predadoste i kojega se odrekoste pred Pilatom kad već bijaše odlučio pustiti ga.  <span class="brojRetka" id="14">14</span>Vi se odrekoste Sveca i Pravednika, a izmoliste da vam se daruje ubojica.  <span class="brojRetka" id="15">15</span>Začetnika života ubiste. Ali Bog ga uskrisi od mrtvih, čemu smo mi svjedoci.«</p><p class="pocetakParagrafa"> <span class="brojRetka" id="16">16</span>»I po vjeri u njegovo ime, to je ime dalo snagu ovomu kojega gledate i poznate: vjera u njega vratila je ovomu potpuno zdravlje naočigled vas sviju.«</p><p class="pocetakParagrafa"> <span class="brojRetka" id="17">17</span>»I sada, braćo, znam da ste ono uradili iz neznanja kao i glavari vaši.  <span class="brojRetka" id="18">18</span>Ali Bog tako ispuni što unaprijed navijesti po ustima svih proroka: da će njegov Pomazanik trpjeti.  <span class="brojRetka" id="19">19</span>Pokajte se dakle i obratite da se izbrišu grijesi vaši  <span class="brojRetka" id="20">20</span>pa od Gospodina dođu vremena rashlade te on pošalje vama unaprijed namijenjenog Pomazanika, Isusa.«</p><p class="pocetakParagrafa"> <span class="brojRetka" id="21">21</span>»Njega treba da nebo pridrži do vremena uspostave svega što obeća Bog na usta svetih proroka svojih odvijeka.«</p><p class="pocetakParagrafa"> <span class="brojRetka" id="22">22</span>»Mojsije tako reče: Proroka poput mene od vaše braće podignut će vam Gospodin, Bog vaš. Njega slušajte u svemu što vam god reče.  <span class="brojRetka" id="23">23</span>I svaka duša koja ne posluša toga proroka, neka se iskorijeni iz naroda.«</p><p class="pocetakParagrafa"> <span class="brojRetka" id="24">24</span>»I svi Proroci koji su – od Samuela dalje – govorili, također su navijestili ove dane.«</p><p class="pocetakParagrafa"> <span class="brojRetka" id="25">25</span>»Vi ste sinovi prorokâ i Saveza koji sklopi Bog s ocima vašim govoreći Abrahamu: Potomstvom će se tvojim blagoslivljati sva plemena zemlje. <span class="brojRetka" id="26">26</span>Vama najprije podiže Bog Slugu svoga i posla ga blagoslivljati vas da se svatko obrati od opačina svojih.«</p></p>