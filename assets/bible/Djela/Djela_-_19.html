<h4>Pavao u Efezu. Ivanovci</h4><p class="pocetakParagrafa"> <span class="brojRetka" id="1">1</span>Dok je Apolon bio u Korintu, Pavao, pošto prođe gornje krajeve, dođe u Efez, nađe neke učenike  <span class="brojRetka" id="2">2</span>pa ih upita: »Jeste li primili Duha Svetoga kad ste povjerovali?« Oni će mu: »Ta ni čuli nismo da ima Duh Sveti.«  <span class="brojRetka" id="3">3</span>Nato će on: »Kako ste onda kršteni?« »Krštenjem Ivanovim«, odvrate oni.  <span class="brojRetka" id="4">4</span>Nato će Pavao: »Ivan je krstio krštenjem obraćenja govoreći narodu da vjeruje u Onoga koji za njim dolazi, to jest u Isusa.«  <span class="brojRetka" id="5">5</span>Čuvši to, krste se u ime Gospodina Isusa,  <span class="brojRetka" id="6">6</span>pa kad Pavao položi na njih ruke, dođe Duh Sveti na njih te stanu govoriti drugim jezicima i prorokovati.  <span class="brojRetka" id="7">7</span>Bijaše u svemu dvanaestak muževa.</p><p class="noviRedak"> <h4>Osnivanje Crkve u Efezu</h4><p class="pocetakParagrafa"> <span class="brojRetka" id="8">8</span>Onda Pavao uđe u sinagogu te je tri mjeseca hrabro raspravljao i uvjeravao o kraljevstvu Božjem.  <span class="brojRetka" id="9">9</span>Ali kako neki, okorjeli i nepokorni, ocrnjivahu ovaj Put pred mnoštvom, odstupi od njih, odvoji učenike i danomice raspravljaše u školi nekog Tirana.  <span class="brojRetka" id="10">10</span>Trajalo je to dvije godine, tako da su svi azijski žitelji, Židovi i Grci, čuli riječ Božju.</p><p class="noviRedak"> <h4>Skevini sinovi</h4><p class="pocetakParagrafa"> <span class="brojRetka" id="11">11</span>Bog je pak činio čudesa nesvakidašnja po rukama Pavlovima  <span class="brojRetka" id="12">12</span>tako da bi na bolesnike stavljali rupce ili rublje s Pavlova tijela pa bi s njih nestajalo bolesti i zli duhovi iz njih izlazili.</p><p class="pocetakParagrafa"> <span class="brojRetka" id="13">13</span>Zato i neki Židovi zaklinjaoci-potukači pokušaše zazvati ime Gospodina Isusa nad one koji imahu zle duhove. Govorili su: »Zaklinjem vas Isusom koga Pavao propovijeda.«  <span class="brojRetka" id="14">14</span>To činjaše sedam sinova nekog Skeve, židovskoga velikog svećenika.  <span class="brojRetka" id="15">15</span>Zli im duh odvrati: »Isusa poznajem i Pavla znam, ali tko ste vi?«  <span class="brojRetka" id="16">16</span>I čovjek u kome bijaše zli duh, nasrnu na njih i nadjača ih te oni goli i izranjeni pobjegoše iz one kuće.  <span class="brojRetka" id="17">17</span>Doznaše to svi žitelji efeški, Židovi i Grci, pa ih sve obuze strah te se stade veličati ime Gospodina Isusa.</p><p class="pocetakParagrafa"> <span class="brojRetka" id="18">18</span>Mnogi pak od onih koji su povjerovali dolazili su ispovijedati i očitovati svoja djela.  <span class="brojRetka" id="19">19</span>I podosta onih koji su se bavili praznovjerjem donosili su knjige i spaljivali ih pred svima. Procijeniše ih te nađoše da vrijede pedeset tisuća srebrnjaka.</p><p class="pocetakParagrafa"> <span class="brojRetka" id="20">20</span>Tako se snagom Gospodnjom Riječ širila i jačala.</p><p class="noviRedak"> <h3>SVRŠETAK POSLANJA</h3><h4>Pavlovi naumi</h4><p class="pocetakParagrafa"> <span class="brojRetka" id="21">21</span>Pošto se to ispuni, naumi Pavao preko Makedonije i Ahaje otići u Jeruzalem te reče: »Pošto budem ondje, trebat će da i Rim vidim.«  <span class="brojRetka" id="22">22</span>Onda posla u Makedoniju dvojicu svojih poslužitelja, Timoteja i Erasta, a on provede još neko vrijeme u Aziji.</p><p class="noviRedak"> <h4>Pobuna u Efezu</h4><p class="pocetakParagrafa"> <span class="brojRetka" id="23">23</span>Nekako u ono doba nasta nemalena pobuna protiv ovog Puta.  <span class="brojRetka" id="24">24</span>Neki srebrar, imenom Demetrije, izrađivao je srebrne hramiće Artemidine i namicao obrtnicima nemalu dobit.  <span class="brojRetka" id="25">25</span>Skupi on njih i sve koji su se bavili takvim poslom te im reče: »Ljudi, vi znate, u ovom je umijeću naše blagostanje.  <span class="brojRetka" id="26">26</span>A vidite i čujete da je taj Pavao ne samo u Efezu nego gotovo i u svoj Aziji uvjerio i preokrenuo poveliko mnoštvo govoreći da nema bogova rukama izdjeljanih.  <span class="brojRetka" id="27">27</span>Tako prijeti opasnost ne samo da na zao glas dođe naše zanimanje nego i to da se ništa neće držati do hrama velike božice Artemide te će nestati veličanstva one koju štuje sva Azija i sav svijet.«</p><p class="pocetakParagrafa"> <span class="brojRetka" id="28">28</span>Čuvši to, razgnjeve se pa poviču: »Velika je Artemida efeška!«  <span class="brojRetka" id="29">29</span>Sav se grad uskomeša; jednodušno nahrupe u kazalište vukući sa sobom Makedonce Gaja i Aristarha, suputnike Pavlove.  <span class="brojRetka" id="30">30</span>Kad je Pavao htio među narod, ne dopustiše mu učenici.  <span class="brojRetka" id="31">31</span>Čak i neki azijarsi, njegovi prijatelji, poslaše k njemu i zamoliše da ne dolazi u kazalište.</p><p class="pocetakParagrafa"> <span class="brojRetka" id="32">32</span>Jedni su izvikivali jedno, drugi drugo jer je skup bio uskomešan te mnogi nisu ni znali zašto su se strčali.  <span class="brojRetka" id="33">33</span>Neki iz svjetine uputiše nekog Aleksandra jer su ga Židovi gurali naprijed. Aleksandar pak mahnu rukom i htjede se obraniti pred narodom.  <span class="brojRetka" id="34">34</span>Ali kada doznaše da je Židov, udarahu gotovo dva sata svi u jedan glas: »Velika je Artemida efeška!«  <span class="brojRetka" id="35">35</span>Onda tajnik umiri svjetinu pa reče: »Efežani! Tko to od ljudi ne zna da je grad Efez čuvar hrama velike Artemide i kipa s neba palog?  <span class="brojRetka" id="36">36</span>Budući dakle da je to neporecivo, valja da budete mirni te ništa brzopleto ne činite.  <span class="brojRetka" id="37">37</span>Doveli ste ove ljude, a nisu ni svetokradice ni hulitelji naše božice.  <span class="brojRetka" id="38">38</span>Ako pak Demetrije i njegovi obrtnici imaju protiv koga kakvu tužbu, sudovi se sastaju, a tu su i prokonzuli. Neka se tuže!  <span class="brojRetka" id="39">39</span>Ištete li pak što drugo, u zakonitu će se skupu riješiti.  <span class="brojRetka" id="40">40</span>Ta izlažemo se opasnosti da za ovo današnje budemo optuženi s pobune jer nema nikakva razloga kojim bismo mogli opravdati ovu strku.« To rekavši, raspusti skup.</p></p></p></p></p>