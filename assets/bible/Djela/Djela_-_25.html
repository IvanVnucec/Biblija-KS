<h4>Pavao se priziva na cara</h4><p class="pocetakParagrafa"> <span class="brojRetka" id="1">1</span>Fest dakle tri dana nakon dolaska u provinciju uziđe iz Cezareje u Jeruzalem.  <span class="brojRetka" id="2">2</span>Veliki mu svećenici i prvaci židovski izniješe tužbu protiv Pavla te ga zaklinjahu  <span class="brojRetka" id="3">3</span>ištući milost protiv Pavla: da ga pošalje u Jeruzalem. Jer spremali su zasjedu da ga putom smaknu.  <span class="brojRetka" id="4">4</span>Ali Fest odvrati kako Pavao treba da ostane zatvoren u Cezareji, a i on da će uskoro onamo.  <span class="brojRetka" id="5">5</span>»Ovlašteni dakle među vama«, reče, »neka sa mnom siđu pa ako na tom čovjeku ima krivnje, neka ga tuže.«</p><p class="pocetakParagrafa"> <span class="brojRetka" id="6">6</span>Pošto se u njih zadrži najviše osam ili deset dana, siđe u Cezareju. Sutradan sjede na sudačku stolicu i zapovjedi da se dovede Pavao.  <span class="brojRetka" id="7">7</span>Kad se on pojavi, okružiše ga Židovi koji su sišli iz Jeruzalema i izniješe protiv njega mnoge i teške optužbe kojih ne mogahu dokazati.  <span class="brojRetka" id="8">8</span>Pavao se branio: »Ničim se nisam ogriješio ni o židovski Zakon, ni o Hram, ni o cara.«  <span class="brojRetka" id="9">9</span>Nato Fest hoteći ugoditi Židovima, odvrati Pavlu: »Hoćeš li u Jeruzalem da ti se ondje za to sudi preda mnom?«  <span class="brojRetka" id="10">10</span>A Pavao će: »Stojim pred sudom carevim, gdje treba da mi se sudi. Židovima ništa ne skrivih, kao što i ti veoma dobro znaš.  <span class="brojRetka" id="11">11</span>Ako sam pak doista što skrivio i učinio štogod što zavređuje smrt, ne izmičem smrti; ako li pak ne stoji ono za što me ovi tuže, nitko me ne može njima izručiti. Na cara se prizivljem!«  <span class="brojRetka" id="12">12</span>Tada se Fest posavjetova s vijećem pa odgovori: »Na cara si se prizvao, pred cara ćeš ići!«</p><p class="noviRedak"> <h4>Pavao pred kraljem Agripom</h4><p class="pocetakParagrafa"> <span class="brojRetka" id="13">13</span>Nekoliko dana poslije dođu kralj Agripa i Berenika u Cezareju da pozdrave Festa.  <span class="brojRetka" id="14">14</span>Kako se ondje zadržaše nekoliko dana, izloži Fest kralju to o Pavlu: »Ima neki čovjek«, reče, »što ga je Feliks ostavio uznikom.  <span class="brojRetka" id="15">15</span>Kad bijah u Jeruzalemu, izniješe veliki svećenici i starješine protiv njega tužbu i zatražiše osudu.  <span class="brojRetka" id="16">16</span>Odgovorih im da u Rimljana nije običaj izručivati kojega čovjeka prije negoli se, optužen, suoči s tužiteljima i dobije prigodu da se brani od optužbe.  <span class="brojRetka" id="17">17</span>Pošto zajedno dođosmo ovamo, bez ikakva odgađanja sjedoh ja sutradan na sudačku stolicu i zapovjedih dovesti toga čovjeka.  <span class="brojRetka" id="18">18</span>Tužitelji ga okružiše, ali ne izniješe tužbe ni za jedno od zlodjela koja sam ja naslućivao,  <span class="brojRetka" id="19">19</span>nego su protiv njega imali nešto prijeporno o svojoj vjeri i o nekom Isusu koji je umro, a Pavao tvrdi da je živ.  <span class="brojRetka" id="20">20</span>Ne snalazeći se u takvoj raspravi, upitah bi li htio u Jeruzalem da mu se ondje za to sudi.  <span class="brojRetka" id="21">21</span>Budući da se Pavao prizivom podložio presudi njegova Veličanstva, zapovjedih da ga čuvaju dok ga ne pošaljem caru.«  <span class="brojRetka" id="22">22</span>Nato će Agripa Festu: »Htio bih i ja čuti toga čovjeka.« »Sutra ćeš ga«, reče, »čuti.«</p><p class="pocetakParagrafa"> <span class="brojRetka" id="23">23</span>Sutradan dakle dođu Agripa i Berenika s velikim sjajem te uđu u dvoranu zajedno s tisućnicima i najuglednijim gradskim muževima. Kad na zapovijed Festovu dovedu Pavla,  <span class="brojRetka" id="24">24</span>reče Fest: »Agripa, kralju, i vi svi ovdje s nama nazočni, gledajte ovoga čovjeka! Zbog njega me sav narod židovski salijetao i u Jeruzalemu i ovdje vičući da on ne smije više živjeti.  <span class="brojRetka" id="25">25</span>Ali ja nađoh da nije učinio ništa čime bi zaslužio smrt pa kad se on sam prizvao na njegovo Veličanstvo, odlučih poslati mu ga.  <span class="brojRetka" id="26">26</span>Ja nemam ništa pouzdano o njemu napisati Gospodaru. Zato ga izvedoh pred vas, ponajpače preda te, kralju Agripa, da bih nakon ove istrage imao što napisati.  <span class="brojRetka" id="27">27</span>Čini mi se doista besmislenim poslati uznika, a ne naznačiti optužbu protiv njega.«</p></p>