<p class="pocetakParagrafa"> <span class="brojRetka" id="1">1</span>Pavao uprije pogled u Vijeće i reče: »Braćo, ja sam posve mirne savjesti živio pred Bogom sve do dana današnjega.«  <span class="brojRetka" id="2">2</span>Nato veliki svećenik Ananija naredi onima što stajahu uza nj da ga udare po ustima.  <span class="brojRetka" id="3">3</span>Onda mu Pavao reče: »Udarit će Bog tebe, zide obijeljeni! Ti li sjediš da me po Zakonu sudiš, a protuzakonito zapovijedaš da me biju?«  <span class="brojRetka" id="4">4</span>Oni što su ondje stajali rekoše nato: »Zar velikog svećenika Božjega da pogrđuješ?«  <span class="brojRetka" id="5">5</span>Pavao odvrati: »Nisam znao, braćo, da je veliki svećenik. Ta pisano je: Glavara naroda svoga ne proklinji.«</p><p class="pocetakParagrafa"> <span class="brojRetka" id="6">6</span>Pavao je znao da su oni dijelom saduceji, a dijelom farizeji pa povika u Vijeću: »Braćo, ja sam farizej, sin farizeja. Sudi mi se zbog nade, uskrsnuća mrtvih.«</p><p class="pocetakParagrafa"> <span class="brojRetka" id="7">7</span>Tek što je on to rekao, nasta razmirica između farizeja i saduceja i mnoštvo se razdijeli.  <span class="brojRetka" id="8">8</span>Jer saduceji vele da nema uskrsnuća, ni anđela, ni duha, a farizeji sve to priznaju.  <span class="brojRetka" id="9">9</span>Nasta velika graja te ustadoše neki pismoznanci farizejske stranke i zaoštre boj govoreći: »Ništa zlo ne nalazimo na tom čovjeku! A što ako mu je duh govorio, ili anđeo?«  <span class="brojRetka" id="10">10</span>Kad razmirica posta još većom, poboja se tisućnik da Pavla ne rastrgaju pa zapovjedi da vojska siđe, otme ga ispred njih i povede u vojarnu.</p><p class="pocetakParagrafa"> <span class="brojRetka" id="11">11</span>Iduće noći pristupi mu Gospodin i reče: »Hrabro samo! Jer kao što si za me svjedočio u Jeruzalemu tako treba da i u Rimu posvjedočiš!«</p><p class="noviRedak"> <h4>Urota protiv Pavla</h4><p class="pocetakParagrafa"> <span class="brojRetka" id="12">12</span>Kad osvanu dan, skovaše Židovi urotu i zakleše se da neće ni jesti ni piti dok ne ubiju Pavla.  <span class="brojRetka" id="13">13</span>Bilo je više od četrdeset onih koji su skovali tu zavjeru.  <span class="brojRetka" id="14">14</span>Oni odu k velikim svećenicima i starješinama pa reknu: »Zakletvom se zaklesmo ništa ne okusiti dok ne ubijemo Pavla.  <span class="brojRetka" id="15">15</span>Stoga vi sada zajedno s Vijećem predočite tisućniku neka vam ga dovede kao da kanite točnije razaznati njegov slučaj. A mi smo spremni pogubiti ga prije negoli se i približi.«</p><p class="pocetakParagrafa"> <span class="brojRetka" id="16">16</span>Ali sin Pavlove sestre doču za zavjeru, približi se i uđe u vojarnu dojaviti Pavlu.  <span class="brojRetka" id="17">17</span>Pavao pak pozove jednog satnika i reče mu: »Ovog mladića odvedi k tisućniku: ima mu nešto dojaviti.«  <span class="brojRetka" id="18">18</span>On ga uze, odvede k tisućniku i reče mu: »Uznik me Pavao pozva i zaiska da ovog mladića privedem k tebi; ima ti nešto reći.«  <span class="brojRetka" id="19">19</span>Tisućnik ga prihvati za ruku, povede nasamo pa ga upita: »Što mi imaš dojaviti?«  <span class="brojRetka" id="20">20</span>»Židovi su se«, reče on, »dogovorili da te zamole da im sutra Pavla dovedeš u Vijeće kao da se kane točnije raspitati o njemu.  <span class="brojRetka" id="21">21</span>Ne vjeruj im! U zasjedi ga čeka više od četrdeset onih koji se zakleše da neće jesti ni piti dok ga ne smaknu. Već su spremni, samo čekaju tvoju privolu.«  <span class="brojRetka" id="22">22</span>Tisućnik onda otpusti mladića i zapovjedi mu: »Nikomu ne kazuj da si mi to dojavio.«</p><p class="noviRedak"> <h4>Pred Feliksom u Cezareji</h4><p class="pocetakParagrafa"> <span class="brojRetka" id="23">23</span>Zatim dozva dva satnika i reče im: »Pripravite dvjesta vojnika, sedamdeset konjanika i dvjesta strijelaca da nakon treće noćne ure pođu u Cezareju.  <span class="brojRetka" id="24">24</span>Neka se pripravi živina na koju će se posaditi Pavao te živ i zdrav dovesti k upravitelju Feliksu.«  <span class="brojRetka" id="25">25</span>Napisa i pismo ovoga sadržaja:  <span class="brojRetka" id="26">26</span>»Klaudije Lizija vrlom upravitelju Feliksu – pozdrav!  <span class="brojRetka" id="27">27</span>Ovoga čovjeka Židovi uhvatiše i tek što ga ne smakoše kadli s vojskom pritrčah i istrgoh im ga kada doznah da je Rimljanin.  <span class="brojRetka" id="28">28</span>Htjedoh saznati za što ga okrivljuju pa ga dovedoh u njihovo Vijeće.  <span class="brojRetka" id="29">29</span>Utvrdih da ga okrivljuju za nešto prijeporno u njihovu zakonu i da nema nikakve krivnje kojom bi zaslužio smrt ili okove.  <span class="brojRetka" id="30">30</span>Kad mi pak dojaviše da su protiv njega skovali zavjeru, poslah ga k tebi, a tužitelje uputih neka se tebi obrate protiv njega.«</p><p class="pocetakParagrafa"> <span class="brojRetka" id="31">31</span>Vojnici dakle po primljenoj naredbi uzeše Pavla i odvedoše ga noću u Antipatridu.  <span class="brojRetka" id="32">32</span>Sutradan ostave konjanike da s njime pođu dalje, a oni se vratiše u vojarnu.  <span class="brojRetka" id="33">33</span>Kad konjanici stigoše u Cezareju, uručiše upravitelju pismo i privedoše mu Pavla.  <span class="brojRetka" id="34">34</span>Pošto upravitelj pročita pismo, zapita iz koje je pokrajine. Kad sazna da je iz Cilicije:  <span class="brojRetka" id="35">35</span>»Saslušat ću te«, reče, »kad pristignu i tužitelji tvoji.« Onda zapovjedi čuvati ga u dvoru Herodovu.</p></p></p>