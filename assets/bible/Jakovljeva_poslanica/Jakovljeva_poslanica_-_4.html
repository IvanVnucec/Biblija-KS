<h4>Protiv neslogâ</h4><p class="pocetakParagrafa"> <span class="brojRetka" id="1">1</span>Odakle ratovi, odakle borbe među vama? Zar ne odavde: od pohota što vojuju u udovima vašim?  <span class="brojRetka" id="2">2</span>Žudite, a nemate; ubijate i hlepite, a ne možete postići; borite se i ratujete. Nemate jer ne ištete.  <span class="brojRetka" id="3">3</span>Ištete, a ne primate jer rđavo ištete: da u pohotama svojim potratite.</p><p class="pocetakParagrafa"> <span class="brojRetka" id="4">4</span>Preljubnici! Ne znate li da je prijateljstvo sa svijetom neprijateljstvo prema Bogu? Tko god dakle hoće da bude prijatelj svijeta, promeće se u neprijatelja Božjega.  <span class="brojRetka" id="5">5</span>Ili mislite da Pismo uzalud veli: Ljubomorno čezne za duhom što ga nastani u nama?  <span class="brojRetka" id="6">6</span>A daje on i veću milost. Zato govori:</p><p class="noviRedak"> </p><p class="stih1">Bog se oholima protivi,</p><p class="stih1">a poniznima daje milost.</p><p class="stih1"> <span class="brojRetka" id="7">7</span>Podložite se dakle Bogu!</p><p class="stih1">Oduprite se đavlu</p><p class="stih1">i pobjeći će od vas!</p><p class="stih1"> <span class="brojRetka" id="8">8</span>Približite se Bogu</p><p class="stih1">i on će se približiti vama!</p><p class="stih1">Očistite ruke, grešnici!</p><p class="stih1">Očistite srca, dvoličnjaci!</p><p class="stih1"> <span class="brojRetka" id="9">9</span>Zakukajte, protužite, proplačite!</p><p class="stih1">Smijeh vaš nek se u plač obrati</p><p class="stih1">i radost u žalost!</p><p class="stih1"> <span class="brojRetka" id="10">10</span>Ponizite se pred Gospodinom</p><p class="stih1">i on će vas uzvisiti!</p><p class="noviRedak"> </p><p class="pocetakParagrafa"> <span class="brojRetka" id="11">11</span>Ne ogovarajte, braćo, jedni druge! Tko ogovara ili sudi brata svoga, ogovara i sudi Zakon. A sudiš li Zakon, nisi vršitelj, nego sudac Zakona.  <span class="brojRetka" id="12">12</span>Jedan je Zakonodavac i Sudac: Onaj koji može spasiti i pogubiti. A tko si ti da sudiš bližnjega?</p><p class="noviRedak"> <h4>Krivo samopouzdanje</h4><p class="pocetakParagrafa"> <span class="brojRetka" id="13">13</span>De sada, vi što govorite: »Danas ili sutra otići ćemo u taj i taj grad, provesti ondje godinu, trgovati i zaraditi«,  <span class="brojRetka" id="14">14</span>a ne znate što će sutra biti. Ta što je vaš život? Dašak ste što se načas pojavi i zatim nestane!  <span class="brojRetka" id="15">15</span>Umjesto da govorite: »Htjedne li Gospodin, živjet ćemo i učiniti ovo ili ono«,  <span class="brojRetka" id="16">16</span>vi se razmećete svojim hvastanjima! Svako je takvo hvastanje opako.  <span class="brojRetka" id="17">17</span>Znati dakle dobro činiti, a ne činiti – grijeh je.</p></p>