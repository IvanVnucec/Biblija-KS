<h4>Nepristranost</h4><p class="pocetakParagrafa"> <span class="brojRetka" id="1">1</span>Braćo moja, vjeru Gospodina našega Isusa Krista slavnoga ne miješajte s pristranošću!  <span class="brojRetka" id="2">2</span>Dođe li na vaš sastanak čovjek sa zlatnim prstenjem, u sjajnoj odjeći, a dođe i siromah u bijednoj odjeći  <span class="brojRetka" id="3">3</span>i vi se zagledate u onoga što nosi sjajnu odjeću te reknete: »Ti lijepo ovdje sjedni!«, a siromahu reknete: »Ti stani – ili sjedni – ondje, podno podnožja moga!«,  <span class="brojRetka" id="4">4</span>niste li u sebi pristrano sudili te postali suci što naopako sude?</p><p class="pocetakParagrafa"> <span class="brojRetka" id="5">5</span>Čujte, braćo moja ljubljena: nije li Bog one koji su svijetu siromašni izabrao da budu bogataši u vjeri i baštinici Kraljevstva što ga je obećao onima koji ga ljube?  <span class="brojRetka" id="6">6</span>A vi prezreste siromaha! Ne tlače li vas upravo bogataši? Ne vuku li vas baš oni na sudove?  <span class="brojRetka" id="7">7</span>Ne psuju li oni lijepo Ime na vas zazvano?  <span class="brojRetka" id="8">8</span>Ako doista izvršujete kraljevski zakon po Pismu: Ljubi bližnjega svoga kao sebe samoga, dobro činite;  <span class="brojRetka" id="9">9</span>ako li ste pristrani, grijeh činite i Zakon vas osuđuje kao prijestupnike.  <span class="brojRetka" id="10">10</span>Ta tko sav Zakon uščuva, a u jednome samo posrne, postao je krivac svega.  <span class="brojRetka" id="11">11</span>Jer tko reče: Ne čini preljuba, reče i: Ne ubij. Ako dakle i ne činiš preljuba, a ubiješ, postao si prijestupnik Zakona.  <span class="brojRetka" id="12">12</span>Tako govòrite i tako činite kao oni koji imaju biti suđeni po zakonu slobode.  <span class="brojRetka" id="13">13</span>Jer nemilosrdan je sud onomu tko ne čini milosrđa; a milosrđe likuje nad sudom.</p><p class="noviRedak"> <h4>Vjera i djela</h4><p class="pocetakParagrafa"> <span class="brojRetka" id="14">14</span>Što koristi, braćo moja, ako tko rekne da ima vjeru, a djelâ nema? Može li ga vjera spasiti?  <span class="brojRetka" id="15">15</span>Ako su koji brat ili sestra goli i bez hrane svagdanje  <span class="brojRetka" id="16">16</span>pa im tkogod od vas rekne: »Hajdete u miru, grijte se i sitite«, a ne dadnete im što je potrebno za tijelo, koja korist?  <span class="brojRetka" id="17">17</span>Tako i vjera: ako nema djelâ, mrtva je u sebi.</p><p class="pocetakParagrafa"> <span class="brojRetka" id="18">18</span>Inače, mogao bi tko reći: »Ti imaš vjeru, a ja imam djelâ. Pokaži mi svoju vjeru bez djelâ, a ja ću tebi djelima pokazati svoju vjeru.  <span class="brojRetka" id="19">19</span>Ti vjeruješ da je jedan Bog? Dobro činiš! I đavli vjeruju, i dršću.«</p><p class="pocetakParagrafa"> <span class="brojRetka" id="20">20</span>Hoćeš li spoznati, šuplja glavo, da je vjera bez djelâ jalova?  <span class="brojRetka" id="21">21</span>Zar se Abraham, otac naš, ne opravda djelima, kad na žrtvenik prinese Izaka, sina svoga?  <span class="brojRetka" id="22">22</span>Vidiš: vjera je surađivala s djelima njegovim i djelima se vjera usavršila  <span class="brojRetka" id="23">23</span>te se ispunilo Pismo koje veli: Povjerova Abraham Bogu i uračuna mu se u pravednost pa prijatelj Božji posta.  <span class="brojRetka" id="24">24</span>Gledajte: čovjek se opravdava djelima, a ne samom vjerom.  <span class="brojRetka" id="25">25</span>Ne opravda li se slično, djelima, i Rahaba bludnica kad primi glasnike i drugim ih putom izvede?  <span class="brojRetka" id="26">26</span>Jer kao što je tijelo bez duha mrtvo, tako je i vjera bez djelâ mrtva.</p></p>