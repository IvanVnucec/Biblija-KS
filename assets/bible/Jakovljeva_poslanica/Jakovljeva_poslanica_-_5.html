<h4>Opomena bogatašima</h4><p class="pocetakParagrafa"> <span class="brojRetka" id="1">1</span>De sada, bogataši, proplačite i zakukajte zbog nevolja koje će vas zadesiti!  <span class="brojRetka" id="2">2</span>Bogatstvo vam istrunu, haljine vaše postadoše hrana moljcima,  <span class="brojRetka" id="3">3</span>zlato vam i srebro zarđa i rđa će njihova biti svjedočanstvo protiv vas te će kao vatra izjesti tijela vaša! Zgrnuste blago u posljednje dane!  <span class="brojRetka" id="4">4</span>Evo: plaća kosaca vaših njiva – koju im uskratiste – viče i vapaji žetelaca dopriješe do ušiju Gospoda nad Vojskama.  <span class="brojRetka" id="5">5</span>Raskošno ste na zemlji i razvratno živjeli, utoviste srca svoja za dan klanja!  <span class="brojRetka" id="6">6</span>Osudiste i ubiste pravednika: on vam se ne suprotstavlja!</p><p class="noviRedak"> <h4>Strpljivost i molitva</h4><p class="pocetakParagrafa"> <span class="brojRetka" id="7">7</span>Strpite se dakle, braćo, do dolaska Gospodnjega! Evo: ratar iščekuje dragocjeni urod zemlje, strpljiv je s njime dok ne dobije kišu ranu i kasnu. <span class="brojRetka" id="8">8</span>Strpite se i vi, očvrsnite srca jer se dolazak Gospodnji približio!  <span class="brojRetka" id="9">9</span>Ne tužite se jedni na druge da ne budete osuđeni! Evo: sudac stoji pred vratima!  <span class="brojRetka" id="10">10</span>Za uzor strpljivosti i podnošenja zala uzmite, braćo, proroke koji su govorili u ime Gospodnje.  <span class="brojRetka" id="11">11</span>Eto: blaženima nazivamo one koji ustrajaše. Za postojanost Jobovu čuste i nakanu Gospodnju vidjeste jer milostiv je Gospodin i milosrdan!</p><p class="pocetakParagrafa"> <span class="brojRetka" id="12">12</span>Prije svega, braćo moja, ne zaklinjite se ni nebom ni zemljom, ni ikojom drugom zakletvom. Vaše »da« neka bude »da«, i »ne« – »ne«, da ne padnete pod sud.</p><p class="pocetakParagrafa"> <span class="brojRetka" id="13">13</span>Pati li tko među vama? Neka moli! Je li tko radostan? Neka pjeva hvalospjeve!  <span class="brojRetka" id="14">14</span>Boluje li tko među vama? Neka dozove starješine Crkve! Oni neka mole nad njim mažući ga uljem u ime Gospodnje  <span class="brojRetka" id="15">15</span>pa će molitva vjere spasiti nemoćnika; Gospodin će ga podići, i ako je sagriješio, oprostit će mu se.  <span class="brojRetka" id="16">16</span>Ispovijedajte dakle jedni drugima grijehe i molite jedni za druge da ozdravite! Mnogo može žarka molitva pravednikova.  <span class="brojRetka" id="17">17</span>Ilija bijaše čovjek baš kao i mi; usrdno se pomoli da ne bude kiše i kiše nije bilo na zemlji tri godine i šest mjeseci.  <span class="brojRetka" id="18">18</span>Zatim se ponovno pomoli te nebo dade kišu i zemlja iznese urod svoj.</p><p class="pocetakParagrafa"> <span class="brojRetka" id="19">19</span>Braćo moja, odluta li tko od vas od istine pa ga tkogod vrati,  <span class="brojRetka" id="20">20</span>znajte: tko vrati grešnika s lutalačkog puta njegova, spasit će dušu njegovu od smrti i pokriti mnoštvo grijeha.</p></p>