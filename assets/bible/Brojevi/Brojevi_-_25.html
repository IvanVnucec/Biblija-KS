<h4>Duhovna i tjelesna lutanja Izraelaca</h4><p class="pocetakParagrafa"> <span class="brojRetka" id="1">1</span>Dok je Izrael boravio u Šitimu, narod se upusti u blud s Moapkama.  <span class="brojRetka" id="2">2</span>One pozivahu narod na žrtvovanje svojim bogovima, a narod sudjelovaše u njihovim gozbama i klanjaše se njihovim bogovima.  <span class="brojRetka" id="3">3</span>Tako se Izrael osramoti s Baalom peorskim. I Jahve planu gnjevom na Izraela.</p><p class="pocetakParagrafa"> <span class="brojRetka" id="4">4</span>»Pokupi sve narodne glavare«, reče Jahve Mojsiju. »Objesi ih Jahvi usred bijela dana da se Jahvin gnjev odvrati od Izraela.«</p><p class="pocetakParagrafa"> <span class="brojRetka" id="5">5</span>Onda Mojsije rekne izraelskim sucima: »Neka svatko pobije one svoje ljude koji su se osramotili s Baalom peorskim.«</p><p class="pocetakParagrafa"> <span class="brojRetka" id="6">6</span>Baš tada neki Izraelac dođe i dovede k svojoj braći jednu Midjanku naočigled Mojsija i naočigled sve izraelske zajednice koja zaplaka na ulazu u Šator sastanka.  <span class="brojRetka" id="7">7</span>Kad to opazi Pinhas, sin Eleazara, sina svećenika Arona, ustade ispred zajednice: uze koplje u ruku  <span class="brojRetka" id="8">8</span>i pođe za Izraelcem u odaje i probode ih oboje, Izraelca i ženu; nju kroza slabine. Tako pomor Izraelaca prestade.  <span class="brojRetka" id="9">9</span>A onih koji su od pomora pomrli bilo je dvadeset i četiri tisuće.</p><p class="pocetakParagrafa"> <span class="brojRetka" id="10">10</span>Jahve reče Mojsiju:  <span class="brojRetka" id="11">11</span>»Pinhas, sin Eleazara, sina svećenika Arona, odvratio je moj gnjev od Izraelaca, obuzet među njima mojim revnovanjem. Zato u svome revnovanju nisam istrijebio izraelskoga naroda.  <span class="brojRetka" id="12">12</span>Kaži mu dakle: ‘S njime, evo, sklapam savez mira.  <span class="brojRetka" id="13">13</span>Neka to bude za nj i njegove potomke poslije njega savez vječnoga svećeništva, jer je revnovao za svoga Boga i izvršio pomirenje za izraelski narod.’«</p><p class="pocetakParagrafa"> <span class="brojRetka" id="14">14</span>Ime Izraelcu koji je bio ubijen – onome što je ubijen s Midjankom – bijaše Zimri. Bio je sin Salua, glavara jedne od Šimunovih porodica.  <span class="brojRetka" id="15">15</span>A ime ubijene žene Midjanke bijaše Kozbi. Bila je kći Surova. Sur je bio glavar jednog plemena, jedne porodice u Midjanu.</p><p class="pocetakParagrafa"> <span class="brojRetka" id="16">16</span>Jahve reče Mojsiju:  <span class="brojRetka" id="17">17</span>»Navali na Midjance i potuci ih,  <span class="brojRetka" id="18">18</span>jer su i oni navaljivali na vas svojim lukavštinama kad su lukavo radili protiv vas u slučaju Peora i svoje sestre Kozbi, kćeri glavara midjanskoga, koja je zaglavila u vrijeme pomora nastalog zbog Peora.«</p>