<h2>VI. PROPISI O ŽRTVAMA, PRAVA I DUŽNOSTI SVEĆENIKA I LEVITA</h2><h4>Prinosi i žrtve</h4><p class="pocetakParagrafa"> <span class="brojRetka" id="1">1</span>Jahve reče Mojsiju:  <span class="brojRetka" id="2">2</span>»Govori Izraelcima i reci im: ‘Kad uđete u zemlju gdje ćete boraviti i koju vam ja dajem,  <span class="brojRetka" id="3">3</span>pa budete prinosili Jahvi paljenu žrtvu, paljenicu ili klanicu, zavjetnicu ili dragovoljnu žrtvu, ili žrtvu prigodom svojih svetkovina – praveći tako od krupne ili sitne stoke ugodan miris Jahvi –  <span class="brojRetka" id="4">4</span>neka prinositelj prinese svoj dar Jahvi: prinosnicu od desetine efe najboljeg brašna, zamiješena u četvrtini hina ulja.  <span class="brojRetka" id="5">5</span>Uz paljenicu ili uz klanicu prinesi čevrtinu hina vina za ljevanicu na svako janje.  <span class="brojRetka" id="6">6</span>Povrh ovna prinesi kao prinosnicu dvije desetine efe najboljeg brašna, zamiješena u jednoj trećini hina ulja;  <span class="brojRetka" id="7">7</span>i vina za ljevanicu prinesi trećinu hina na ugodan miris Jahvi.</p><p class="pocetakParagrafa"> <span class="brojRetka" id="8">8</span>Ako Jahvi prinosiš junca kao paljenicu ili kao klanicu da izvršiš zavjet ili kao pričesnicu,  <span class="brojRetka" id="9">9</span>neka se onda uz junca prinesu tri desetine efe najboljeg brašna, zamiješena u pola hina ulja,  <span class="brojRetka" id="10">10</span>a za ljevanicu prinesi pola hina vina kao paljenu žrtvu na ugodan miris Jahvi.</p><p class="pocetakParagrafa"> <span class="brojRetka" id="11">11</span>Neka se tako postupi uza svakoga vola i uza svakoga ovna, uza svaku glavu sitne stoke, ovce ili koze:  <span class="brojRetka" id="12">12</span>koliko ih god prinesete, za svako pojedino tako učinite, već prema njihovu broju.  <span class="brojRetka" id="13">13</span>Svaki domorodac neka postupa tako kad prinosi žrtvu paljenu na ugodan miris Jahvi.</p><p class="pocetakParagrafa"> <span class="brojRetka" id="14">14</span>I ako koji stranac koji živi među vama, ili će biti među vašim potomcima, htjedne prinijeti žrtvu paljenu na ugodan miris Jahvi, neka radi kako i vi radite.  <span class="brojRetka" id="15">15</span>Neka je jedan zakon i za vas i za stranca koji s vama boravi. To je trajan zakon za vaše naraštaje: pred Jahvom, kako je s vama, tako neka bude i sa strancem.  <span class="brojRetka" id="16">16</span>Jedan zakon i jedno pravo neka vrijedi za vas i za stranca koji s vama boravi.’«</p><p class="noviRedak"> <h4>Prinos prvog kruha</h4><p class="pocetakParagrafa"> <span class="brojRetka" id="17">17</span>Jahve reče Mojsiju:  <span class="brojRetka" id="18">18</span>»Govori Izraelcima i reci im: ‘Kad dođete u zemlju u koju vas vodim  <span class="brojRetka" id="19">19</span>i budete jeli kruh te zemlje, prinesite podizanicu Jahvi.  <span class="brojRetka" id="20">20</span>Kao prvinu iz svojih naćava prinesite jedan kolač kao podizanicu; prinesite ga kao i podizanicu s gumna.  <span class="brojRetka" id="21">21</span>Od prvine svojih naćava davajte Jahvi podizanicu od naraštaja do naraštaja.’</p><p class="noviRedak"> <h4>Prinosi za nehotične prijestupe</h4><p class="pocetakParagrafa"> <span class="brojRetka" id="22">22</span>‘Ako nehotice pogriješite te ne budete obdržavali koju od zapovijedi što ih je Jahve objavio po Mojsiju –  <span class="brojRetka" id="23">23</span>sve što vam je Jahve zapovjedio po Mojsiju, odonda kad vam je izdao zapovijedi pa dalje od koljena do koljena –  <span class="brojRetka" id="24">24</span>onda: ako je to počinjeno nepažnjom zajednice, neka sva zajednica prinese jednoga junca kao paljenicu na ugodan miris Jahvi s propisanom prikaznicom i ljevanicom i jednoga jarca kao okajnicu.  <span class="brojRetka" id="25">25</span>Neka svećenik obavi obred pomirenja nad svom izraelskom zajednicom, pa će im biti oprošteno. Bila je samo nepažnja, a oni su prinijeli svoj dar – paljenu žrtvu Jahvi – i okajnicu pred Jahvom za svoju nepažnju.  <span class="brojRetka" id="26">26</span>Bit će oprošteno svoj izraelskoj zajednici, a tako i strancu koji među njima boravi, jer se sav narod iz nepažnje ogriješio.</p><p class="pocetakParagrafa"> <span class="brojRetka" id="27">27</span>Pogriješi li iz nepažnje pojedinac, neka prinese jedno žensko kozle od godine dana kao okajnicu.  <span class="brojRetka" id="28">28</span>Neka svećenik obavi obred pomirenja pred Jahvom nad osobom koja je nehotice pogriješila od nepažnje. Kad nad njom obavi obred pomirenja, bit će joj oprošteno.  <span class="brojRetka" id="29">29</span>Kada tko pogriješi nepažnjom, neka vam jedan zakon vrijedi i za domoroca i za stranca koji boravi među vama.</p><p class="pocetakParagrafa"> <span class="brojRetka" id="30">30</span>Ali onaj koji nešto učini naumice, bio on domorodac ili stranac, taj na Jahvu huli. Takav neka se istrijebi između svoga naroda  <span class="brojRetka" id="31">31</span>jer je prezreo Jahvinu riječ i prekršio njegovu zapovijed. Neka se takav iskorijeni. Neka njegova krivnja padne na nj!’«</p><p class="noviRedak"> <h4>Povreda subote</h4><p class="pocetakParagrafa"> <span class="brojRetka" id="32">32</span>Kad su Izraelci bili u pustinji, nađu čovjeka kako kupi drva u subotnji dan.  <span class="brojRetka" id="33">33</span>I oni koji su ga našli da kupi drva dovedu ga Mojsiju i Aronu i svoj zajednici.  <span class="brojRetka" id="34">34</span>Stave ga pod stražu, jer još nije bilo određeno što treba s njim učiniti.</p><p class="pocetakParagrafa"> <span class="brojRetka" id="35">35</span>»Toga čovjeka treba pogubiti!« – reče Jahve Mojsiju. »Neka ga kamenjem zaspe izvan tabora sva zajednica.«</p><p class="pocetakParagrafa"> <span class="brojRetka" id="36">36</span>Sva ga zajednica izvede izvan tabora i zasu ga kamenjem te on poginu, kako je Jahve zapovjedio Mojsiju.</p><p class="noviRedak"> <h4>Nošenje resa na odijelu</h4><p class="pocetakParagrafa"> <span class="brojRetka" id="37">37</span>Reče Jahve Mojsiju:  <span class="brojRetka" id="38">38</span>»Govori Izraelcima i reci im: ‘Neka od naraštaja do naraštaja prave rese na skutovima svojih haljina, a za resu svakoga skuta neka privezuju ljubičastu vrpcu.  <span class="brojRetka" id="39">39</span>Imat ćete rese zato da vas pogled na njih sjeća svih Jahvinih zapovijedi. Vršite ih, a ne zanosite se svojim srcem i svojim očima, što vas tako lako zavode na bludnost.  <span class="brojRetka" id="40">40</span>Tako ćete se sjećati svih mojih zapovijedi, vršit ćete ih i bit ćete posvećeni svome Bogu.  <span class="brojRetka" id="41">41</span>Ja sam Jahve, Bog vaš, koji sam vas izveo iz zemlje egipatske da vam budem Bogom. Ja, Jahve, Bog vaš.’«</p></p></p></p></p>