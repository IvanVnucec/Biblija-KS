<h3>RODOVI LEVITA</h3><h4>Kehatovci</h4><p class="pocetakParagrafa"> <span class="brojRetka" id="1">1</span>Jahve reče Mojsiju i Aronu:  <span class="brojRetka" id="2">2</span>»Izdvojite između sinova Levijevih glavare Kehatovih sinova po rodovima i porodicama njihovim:  <span class="brojRetka" id="3">3</span>od trideset godina naviše, sve do pedeset godina – sve koji mogu ući u red da vrše službe u Šatoru sastanka.  <span class="brojRetka" id="4">4</span>A služba je Kehatovih sinova u Šatoru sastanka: briga za svetinje nad svetinjama.</p><p class="pocetakParagrafa"> <span class="brojRetka" id="5">5</span>Kad se tabor diže na put, neka uđu Aron i njegovi sinovi te skinu zaštitnu zavjesu i njom pokriju Kovčeg svjedočanstva.  <span class="brojRetka" id="6">6</span>Neka onda na nj stave pokrivalo od fine kože, a po njemu neka razastru platno, potpuno ljubičasto. Potom neka Kovčegu namjeste motke.</p><p class="pocetakParagrafa"> <span class="brojRetka" id="7">7</span>Po stolu prinošenja neka prostru ljubičasto platno. Onda neka na nj stave zdjele, žlice, krčage i vrčeve za ljevanice. Kruh neprekidnog prinošenja neka također bude na njemu.  <span class="brojRetka" id="8">8</span>To neka prekriju tamnocrvenim platnom, a preko njega neka prebace pokrivalo od fine kože. Potom neka stolu namjeste motke.</p><p class="pocetakParagrafa"> <span class="brojRetka" id="9">9</span>Neka zatim uzmu ljubičasto platno i pokriju svijećnjak za svjetlo i njegove svjetiljke, njegove usekače, njegove lugare i sve posude za ulje kojima se ono poslužuje.  <span class="brojRetka" id="10">10</span>Neka ga stave sa svim njegovim priborom na pokrivalo od fine kože pa polože na nosiljku.</p><p class="pocetakParagrafa"> <span class="brojRetka" id="11">11</span>Po zlatnom žrtveniku neka razastru ljubičasto platno i prekriju ga pokrivalom od fine kože. Potom neka mu namjeste motke.  <span class="brojRetka" id="12">12</span>Neka sad uzmu sav pribor što se upotrebljava za službu u svetištu pa ga stave na ljubičasto platno i onda prekriju pokrivačem od fine kože. Zatim neka sve to polože na nosiljku.  <span class="brojRetka" id="13">13</span>Neka pometu pepeo sa žrtvenika i po njemu razastru crveno platno.  <span class="brojRetka" id="14">14</span>Na nj neka postave sav pribor što se upotrebljava za službu: kadionike, viljuške, lopatice i zdjele – sve posuđe za žrtvenik. Po njemu onda neka razastru pokrivalo od fine kože. Zatim neka namjeste motke.</p><p class="pocetakParagrafa"> <span class="brojRetka" id="15">15</span>Pošto Aron i njegovi sinovi završe pokrivanje svetišta i svega svetog posuđa, u času kad imadne tabor krenuti na put, neka dođu potomci Kehatovi da to ponesu. No svetih se predmeta ne smiju doticati da ne poginu.</p><p class="pocetakParagrafa">To je dužnost Kehatovih potomaka u Šatoru sastanka.</p><p class="pocetakParagrafa"> <span class="brojRetka" id="16">16</span>A Eleazar, sin svećenika Arona, neka se brine za ulje svijećnjaka, za mirisni kâd, za trajnu prinosnicu i za ulje pomazanja; neka se brine za sve Prebivalište, za sve što je u njemu – za svetište i njegovo posuđe.«</p><p class="pocetakParagrafa"> <span class="brojRetka" id="17">17</span>Jahve reče Mojsiju i Aronu:  <span class="brojRetka" id="18">18</span>»Ne dopustite da nestane pleme rodova Kehatovih između levita.  <span class="brojRetka" id="19">19</span>Ovako postupajte s njima, da žive i ne izginu primičući se najvećim svetinjama: neka dođu Aron i njegovi sinovi da postave svakoga od njih na njegovu službu i uz njegovu dužnost.  <span class="brojRetka" id="20">20</span>Oni neka ne ulaze ni da začas pogledaju Svetište da ne bi poginuli.«</p><p class="noviRedak"> <h4>Geršonovci</h4><p class="pocetakParagrafa"> <span class="brojRetka" id="21">21</span>Jahve reče Mojsiju:  <span class="brojRetka" id="22">22</span>»Popiši i Geršonove sinove po njihovim porodicama i njihovim rodovima, od trideset godina naviše, sve do pedesete godine;  <span class="brojRetka" id="23">23</span>popiši ih sve koji mogu ići u red da vrše službu u Šatoru sastanka.</p><p class="pocetakParagrafa"> <span class="brojRetka" id="24">24</span>A ovo je služba rodova Geršonovaca pri radu i prenošenju:  <span class="brojRetka" id="25">25</span>neka nose zavjese Prebivališta, Šator sastanka s njegovim krovom, pokrivalo od fine kože što je povrh njega, i zavjesu na ulazu u Šator sastanka;  <span class="brojRetka" id="26">26</span>onda, dvorišne zavjese, zavjesu s vrata na ulazu u predvorje što opkoljuje Prebivalište i žrtvenik, konopce i sav pribor za njihovu službu; što god treba oko tih stvari raditi, neka učine.  <span class="brojRetka" id="27">27</span>Neka Geršonovci obavljaju sve svoje dužnosti – sve što imaju nositi i sve što imaju raditi – po nalogu Arona i njegovih sinova. Njihovoj brizi povjerite sve što treba da nose.  <span class="brojRetka" id="28">28</span>To je služba rodova Geršonovaca u Šatoru sastanka. Njihova služba neka bude pod vodstvom Itamara, sina svećenika Arona.«</p><p class="noviRedak"> <h4>Merarijevci</h4><p class="pocetakParagrafa"> <span class="brojRetka" id="29">29</span>»Sinove Merarijeve popiši po rodovima i porodicama njihovim.  <span class="brojRetka" id="30">30</span>Popiši ih od trideset godina naviše, sve do pedeset godina, koji mogu ući u red da vrše službu u Šatoru sastanka.  <span class="brojRetka" id="31">31</span>Za sve njihove službe u Šatoru sastanka dužnost im je da nose trenice za Prebivalište, njegove priječnice, njegove stupce i njegova podnožja;  <span class="brojRetka" id="32">32</span>stupce što okružuju predvorje, njihova podnožja, njihove kočiće, njihove konopce, sa svim priborom za njihovu službu. Poimenično popišite predmete što su im povjereni da ih nose.</p><p class="pocetakParagrafa"> <span class="brojRetka" id="33">33</span>To je služba rodova Merarijevaca u svemu što imaju činiti u Šatoru sastanka pod vodstvom Itamara, sina svećenika Arona.«</p><p class="noviRedak"> <h4>Broj popisanih levita</h4><p class="pocetakParagrafa"> <span class="brojRetka" id="34">34</span>Mojsije, Aron i glavari zajednice popisali su Kehatove sinove po njihovim rodovima i porodicama –  <span class="brojRetka" id="35">35</span>sve koji mogu ući u red da vrše službu u Šatoru sastanka, od trideset godina naviše, sve do pedeset godina.  <span class="brojRetka" id="36">36</span>I popisanih po njihovim rodovima bijaše dvije tisuće sedam stotina i pedeset.  <span class="brojRetka" id="37">37</span>To je popis rodova Kehatovaca, svih koji su služili u Šatoru sastanka, a koje popisa Mojsije i Aron na zapovijed što je Jahve dade Mojsiju.</p><p class="pocetakParagrafa"> <span class="brojRetka" id="38">38</span>Popisanih sinova Geršonovih po njihovim rodovima i porodicama,  <span class="brojRetka" id="39">39</span>od trideset godina naviše, sve do pedeset godina, svih koji mogu ući u red da vrše službu u Šatoru sastanka –  <span class="brojRetka" id="40">40</span>popisanih, dakle, po njihovim rodovima i porodicama bijaše dvije tisuće šest stotina i pedeset.  <span class="brojRetka" id="41">41</span>To je popis rodova Geršonovaca, svih koji su služili u Šatoru sastanka, a koje popisa Mojsije i Aron na Jahvinu zapovijed.</p><p class="pocetakParagrafa"> <span class="brojRetka" id="42">42</span>Popis rodova Merarijevih sinova po njihovim rodovima i porodicama,  <span class="brojRetka" id="43">43</span>od trideset godina naviše, sve do pedeset godina, svih koji mogu ući u red da vrše službu u Šatoru sastanka –  <span class="brojRetka" id="44">44</span>popisanih, dakle, po njihovim rodovima bijaše tri tisuće dvjesta.  <span class="brojRetka" id="45">45</span>To je popis Merarijevaca što su ga sastavili Mojsije i Aron na zapovijed koju je Jahve dao Mojsiju.</p><p class="pocetakParagrafa"> <span class="brojRetka" id="46">46</span>Svih, dakle, popisanih levita koje su popisali Mojsije, Aron i glavari izraelski po njihovim rodovima i porodicama, od trideset godina naviše do pedeset godina –  <span class="brojRetka" id="47">47</span>svih koji su ušli u službu posluživanja i službu prenošenja u Šatoru sastanka –  <span class="brojRetka" id="48">48</span>bilo je osam tisuća pet stotina i osamdeset.  <span class="brojRetka" id="49">49</span>Na zapovijed koju je Jahve dao Mojsiju svakoga su unijeli u popis prema onom u čemu je služio i što je prenosio. Popisali su ih kako je Jahve zapovjedio Mojsiju.</p></p></p></p>