<h4>Granice zemlje kanaanske</h4><p class="pocetakParagrafa"> <span class="brojRetka" id="1">1</span>Jahve reče Mojsiju:  <span class="brojRetka" id="2">2</span>»Izdaj Izraelcima naredbu i reci im: ‘Kad uđete u kanaansku zemlju, ta će vam zemlja pripasti u baštinu, zemlja kanaanska sa svojim granicama.</p><p class="pocetakParagrafa"> <span class="brojRetka" id="3">3</span>Južna strana protezat će vam se od pustinje Sina uz Edom. Južna će vam granica početi s kraja Slanog mora na istočnoj strani.  <span class="brojRetka" id="4">4</span>Onda će vam granica skrenuti na jug, prema Akrabimskoj strmini, i nastaviti se preko Sina. Doprijet će na jugu do Kadeš Barnee; zatim će izaći prema Hasar Adaru i nastaviti se do Asmone.  <span class="brojRetka" id="5">5</span>Od Asmone granica će skrenuti prema Egipatskom potoku i izaći će na more.</p><p class="pocetakParagrafa"> <span class="brojRetka" id="6">6</span>Zapadna granica bit će vam Veliko more; neka vam je to granica prema zapadu.</p><p class="pocetakParagrafa"> <span class="brojRetka" id="7">7</span>A ovo će vam biti sjeverna granica: od Velikog mora povucite crtu na brdo Hor;  <span class="brojRetka" id="8">8</span>s brda Hora onda potegnite crtu do ulaza u Hamat; završetak granice bit će Sedada.  <span class="brojRetka" id="9">9</span>Onda će se granica protegnuti do Zifrona i završiti u Hasar Enanu. To će vam biti sjeverna granica.</p><p class="pocetakParagrafa"> <span class="brojRetka" id="10">10</span>Za svoju istočnu granicu povucite crtu od Hasar Enana do Šefama.  <span class="brojRetka" id="11">11</span>Granica će se spuštati od Šefama do Rible, istočno od Ajina. Odande će se granica spustiti i doprijeti do istočne obale Kineretskog jezera.  <span class="brojRetka" id="12">12</span>Iza toga spustit će se granica niz Jordan da završi u Slanome moru.</p><p class="pocetakParagrafa">To će biti vaša zemlja sa svojim granicama naokolo.’«</p><p class="pocetakParagrafa"> <span class="brojRetka" id="13">13</span>Tada Mojsije naredi Izraelcima: »To je zemlja koju ćete kockom dobiti u baštinu, a za koju je zapovjedio Jahve da je dobije devet plemena i polovica jednog plemena.  <span class="brojRetka" id="14">14</span>Jer pleme Rubenovaca prema svojim porodicama, zatim pleme Gadovaca prema svojim porodicama već primiše svoju baštinu, kao što je svoju baštinu primila i polovica plemena Manašeova.  <span class="brojRetka" id="15">15</span>Ta dva plemena i pol primila su svoje baštine s one strane Jordana, nasuprot Jerihonu, s istočne strane.«</p><p class="noviRedak"> <h4>Određeni djelitelji zemlje</h4><p class="pocetakParagrafa"> <span class="brojRetka" id="16">16</span>Jahve reče Mojsiju:  <span class="brojRetka" id="17">17</span>»Ovo su imena ljudi koji će vam zemlju podijeliti: svećenik Eleazar i Nunov sin Jošua;  <span class="brojRetka" id="18">18</span>i od svakoga plemena uzmi po jednoga glavara za razdiobu zemlje.  <span class="brojRetka" id="19">19</span>Ovo su imena tih ljudi: Kaleb, sin Jefuneov, od plemena Judina;  <span class="brojRetka" id="20">20</span>Šemuel, sin Amihudov, od plemena Šimunova;  <span class="brojRetka" id="21">21</span>Elidad, sin Kislonov, od plemena Benjaminova;  <span class="brojRetka" id="22">22</span>knez Buki, sin Joglijev, od plemena Danovaca.</p><p class="pocetakParagrafa"> <span class="brojRetka" id="23">23</span>Od sinova Josipovih: knez Haniel, sin Efodov, od plemena Manašeovaca;  <span class="brojRetka" id="24">24</span>knez Kemuel, sin Šiftanov, od plemena Efrajimovaca;  <span class="brojRetka" id="25">25</span>knez Elisafan, sin Parnakov, od plemena Zebulunovaca;  <span class="brojRetka" id="26">26</span>knez Paltiel, sin Azanov, od plemena Jisakarovaca;  <span class="brojRetka" id="27">27</span>knez Ahihud, sin Šelomijev, od plemena Ašerovaca;  <span class="brojRetka" id="28">28</span>knez Pedahel, sin Amihudov, od plemena Naftalijevaca.«</p><p class="pocetakParagrafa"> <span class="brojRetka" id="29">29</span>To su oni kojima je Jahve naložio da Izraelcima izdijele baštinu u zemlji kanaanskoj.</p></p>