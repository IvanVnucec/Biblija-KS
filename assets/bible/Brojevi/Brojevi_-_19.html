<h4>Voda očišćenja</h4><p class="pocetakParagrafa"> <span class="brojRetka" id="1">1</span> Jahve reče Mojsiju i Aronu:  <span class="brojRetka" id="2">2</span>»Ovo je zakonska odredba što ju je Jahve naredio: Reci Izraelcima neka ti dovedu crvenu junicu, zdravu, na kojoj nema mane i na koju još nije stavljan jaram.  <span class="brojRetka" id="3">3</span>A vi je predajte svećeniku Eleazaru. Neka se zatim izvede izvan tabora i zakolje pred njim.  <span class="brojRetka" id="4">4</span>Svećenik Eleazar neka uzme njezine krvi na svoj prst pa njome poškropi sedam puta prema pročelju Šatora sastanka.  <span class="brojRetka" id="5">5</span>Neka se onda junica spali na njegove oči; neka joj se spale: koža, meso, krv i nečist.  <span class="brojRetka" id="6">6</span>Potom neka svećenik uzme cedrovine, izopa i crvenoga prediva pa ih baci usred vatre gdje se krava spaljuje.  <span class="brojRetka" id="7">7</span>Neka svećenik opere svoju odjeću, a svoje tijelo u vodi okupa. Poslije toga neka se svećenik vrati u tabor, ali neka je nečist do večeri.  <span class="brojRetka" id="8">8</span>I onaj koji ju je spaljivao neka svoju odjeću opere i okupa svoje tijelo u vodi te bude nečist do večeri.  <span class="brojRetka" id="9">9</span>A jedan čist čovjek neka pokupi pepeo od junice pa ga pohrani izvan tabora na čisto mjesto da se čuva izraelskoj zajednici za vodu očišćenja. To je žrtva okajnica.  <span class="brojRetka" id="10">10</span>I onaj koji skupi pepeo od junice neka opere svoju odjeću i bude nečist do večeri.</p><p class="pocetakParagrafa">Neka to bude trajan zakon i za Izraelce i za stranca koji među njima boravi.«</p><p class="noviRedak"> <h4>Opći postupak očišćenja</h4><p class="pocetakParagrafa"> <span class="brojRetka" id="11">11</span>»Tko se dotakne mrtva ljudskog tijela neka je nečist sedam dana.  <span class="brojRetka" id="12">12</span>Takav neka se opere tom vodom trećega dana i sedmoga dana pa će biti čist. Ako se ne opere trećega dana i sedmoga dana, neće biti čist.  <span class="brojRetka" id="13">13</span>Tko se dotakne mrtvaca, tijela preminula čovjeka, a ne opere se, oskvrnjuje Jahvino prebivalište. Takav neka se iskorijeni iz Izraela. Budući da vodom za očišćenje nije bio poliven, nečist je; njegova je nečistoća još na njemu.«</p><p class="noviRedak"> <h4>Posebna pravila očišćenja</h4><p class="pocetakParagrafa"> <span class="brojRetka" id="14">14</span>»Ovo je zakon kad koji čovjek umre u šatoru: tko god uđe u šator i tko god bude u šatoru neka je nečist sedam dana.  <span class="brojRetka" id="15">15</span>Svaka otvorena posuda koja ne bude zatvorena poklopcem neka je nečista.  <span class="brojRetka" id="16">16</span>A na otvorenu polju tko se god dotakne poginuloga od mača, ili mrtvaca, ili ljudskih kostiju, ili groba, neka je nečist sedam dana.  <span class="brojRetka" id="17">17</span>Neka se za onoga koji se onečistio uzme pepela od životinje spaljene za okajnicu i na nj, u kakvu sudu, nalije žive vode.  <span class="brojRetka" id="18">18</span>Onda neka čist čovjek uzme izopa, zamoči ga u vodu te poškropi po šatoru, po svemu posuđu, po ljudima koji su tu bili, po onome koji se dotakao kostiju, ili ubijenoga, ili preminuloga, ili groba.  <span class="brojRetka" id="19">19</span>Neka čisti čovjek škropi nečistoga trećega i sedmoga dana. Tako će ga na sedmi dan očistiti. Taj onda neka opere svoju odjeću, okupa se u vodi i neka je navečer čist.  <span class="brojRetka" id="20">20</span>A bude li tko nečist pa se ne očisti, neka se iskorijeni iz zajednice, jer je oskvrnuo Jahvino svetište; vodom za očišćenje nije bio poliven; nečist je!</p><p class="pocetakParagrafa"> <span class="brojRetka" id="21">21</span>Neka im i ovo bude trajnim zakonom: i onaj koji je škropio vodom za očišćenje, neka opere svoju odjeću; i onaj koji je dirnuo vodu za očišćenje, neka je nečist do večeri.  <span class="brojRetka" id="22">22</span>Čega se god nečisti dotakne neka je nečisto; a osoba koja se njega dotakne neka je nečista do večeri.«</p></p></p>