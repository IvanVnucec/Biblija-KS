<h2>IV. PASHA I ODLAZAK</h2><h4>Vrijeme Pashe</h4><p class="pocetakParagrafa"> <span class="brojRetka" id="1">1</span>Prvoga mjeseca druge godine nakon izlaska iz zemlje egipatske Jahve reče Mojsiju u Sinajskoj pustinji:  <span class="brojRetka" id="2">2</span>»Neka Izraelci slave Pashu u njezino vrijeme.  <span class="brojRetka" id="3">3</span>Slavite je u njezino vrijeme, u suton, četrnaestoga dana ovoga mjeseca; slavite je prema svim njezinim propisima i običajima.«</p><p class="pocetakParagrafa"> <span class="brojRetka" id="4">4</span>Tako Mojsije reče Izraelcima da slave Pashu.  <span class="brojRetka" id="5">5</span>I oni su je slavili u Sinajskoj pustinji, u suton, prvoga mjeseca, četrnaestoga dana u mjesecu. Kako je god Jahve Mojsiju naredio, tako su Izraelci i učinili.</p><p class="pocetakParagrafa"> <span class="brojRetka" id="6">6</span>A bijaše ljudi onečišćenih mrtvacem; ti nisu mogli slaviti Pashu onoga dana. Dođu tako pred Mojsija i Arona istoga dana  <span class="brojRetka" id="7">7</span>pa reknu: »Mrtvacem smo se onečistili; ipak, zašto bi nam bilo uskraćeno prinositi Jahvi žrtvu u njezino vrijeme usred Izraelovih sinova?«  <span class="brojRetka" id="8">8</span>Mojsije im reče: »Strpite se da čujem što će Jahve za vas odrediti.«</p><p class="pocetakParagrafa"> <span class="brojRetka" id="9">9</span>I Jahve reče Mojsiju:  <span class="brojRetka" id="10">10</span>»Ovako kaži Izraelcima: ‘Kad se tko između vas ili vaših potomaka onečisti mrtvacem ili je na daleku putu, neka ipak slavi Pashu Jahvi.  <span class="brojRetka" id="11">11</span>Neka je slave u suton četrnaestog dana drugoga mjeseca. Neka je blaguju s neukvasanim kruhom i gorkim zeljem;  <span class="brojRetka" id="12">12</span>neka ništa od nje ne ostavljaju za ujutro; neka ni jedne kosti na njoj ne lome. Neka je slave prema propisima Pashe.  <span class="brojRetka" id="13">13</span>Onaj koji je čist a ne bude na putovanju pa ipak propusti proslaviti Pashu, neka se iskorijeni iz svoga naroda. Budući da nije prinio Jahvi žrtve u njezino vrijeme, takav neka snosi svoju krivnju.</p><p class="pocetakParagrafa"> <span class="brojRetka" id="14">14</span>Ako s vama boravi stranac i pashu prinosi Jahvi, neka je prinosi prema propisima i običajima njezinim. Neka bude jedan zakon za vas, bio to stranac ili domorodac.’«</p><p class="noviRedak"> <h4>Ognjeni oblak</h4><p class="pocetakParagrafa"> <span class="brojRetka" id="15">15</span>Na dan kad je podignuto Prebivalište oblak prekri Prebivalište, Šator svjedočanstva. Od večeri do jutra stajao je u obliku ognja nad Prebivalištem.  <span class="brojRetka" id="16">16</span>Tako ga je oblak neprestano zaklanjao, a noću bijaše poput ognja.  <span class="brojRetka" id="17">17</span>Kad bi se god oblak digao sa Šatora, Izraelci bi poslije toga krenuli. A gdje bi oblak stao, tu bi se i Izraelci utaborili.  <span class="brojRetka" id="18">18</span>Na zapovijed Jahvinu Izraelci su kretali na put i na Jahvinu se zapovijed utaborivali. Sve vrijeme što bi oblak stajao nad Prebivalištem oni su taborovali.  <span class="brojRetka" id="19">19</span>Ako bi oblak dugo stajao nad Prebivalištem, Izraelci su slušali Jahvin nalog i ne bi polazili na put.  <span class="brojRetka" id="20">20</span>Ali ako bi se dogodilo da oblak ostane nad Prebivalištem malo vremena, oni bi se na Jahvinu zapovijed utaborili i na Jahvinu zapovijed opet krenuli na put.  <span class="brojRetka" id="21">21</span>Ako bi se oblak digao pošto se zadržao od večeri do jutra, oni bi tada ujutro krenuli na put. Danju ili noću, kad bi se oblak digao, oni bi krenuli na put.  <span class="brojRetka" id="22">22</span>Dva dana ili mjesec ili godinu – dok bi oblak ostajao nad Prebivalištem – Izraelci su taborovali, ne krećući na put, a čim bi se digao, oni bi krenuli.  <span class="brojRetka" id="23">23</span>Po zapovijedi Jahvinoj stajahu u taboru i po zapovijedi Jahvinoj kretahu na put. Držali su se Jahvina naloga, kako Jahve bijaše zapovjedio Mojsiju.</p></p>