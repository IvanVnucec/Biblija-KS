<h2>I. POPIS NA SINAJU</h2><h4>Naredba za popis</h4><p class="pocetakParagrafa"> <span class="brojRetka" id="1">1</span>U Sinajskoj pustinji, u Šatoru sastanka, reče Jahve Mojsiju prvoga dana drugoga mjeseca, druge godine po izlasku iz zemlje egipatske:  <span class="brojRetka" id="2">2</span>»Obavite popis sve zajednice izraelske po rodovima i porodicama, navodeći imena svih muškaraca, glavu po glavu.  <span class="brojRetka" id="3">3</span>Od dvadeset godina naviše, za borbu sposobne u Izraelu, ti i Aron pobilježite prema njihovim jedinicama.  <span class="brojRetka" id="4">4</span>Neka s vama bude po jedan čovjek od svakoga plemena, glavari svoga pradjedovskog doma.</p><p class="pocetakParagrafa"> <span class="brojRetka" id="5">5</span>Ovo su imena ljudi koji će vam pomagati: Elisur, sin Šedeurov, za pleme Rubenovo;  <span class="brojRetka" id="6">6</span>Šelumiel, sin Surišadajev, za pleme Šimunovo;  <span class="brojRetka" id="7">7</span>Nahšon, sin Aminadabov, za pleme Judino;  <span class="brojRetka" id="8">8</span>Netanel, sin Suarov, za pleme Jisakarovo;  <span class="brojRetka" id="9">9</span>Eliab, sin Helonov, za pleme Zebulunovo.</p><p class="pocetakParagrafa"> <span class="brojRetka" id="10">10</span>Za Josipove sinove: Elišama, sin Amihudov, za pleme Efrajimovo; Gamliel, sin Pedahsurov, za pleme Manašeovo;  <span class="brojRetka" id="11">11</span>Abidan, sin Gidonijev, za pleme Benjaminovo;  <span class="brojRetka" id="12">12</span>Ahiezer, sin Amišadajev, za pleme Danovo;  <span class="brojRetka" id="13">13</span>Pagiel, sin Okranov, za pleme Ašerovo;  <span class="brojRetka" id="14">14</span>Elijasaf, sin Deuelov, za pleme Gadovo;  <span class="brojRetka" id="15">15</span>Ahira, sin Enanov, za pleme Naftalijevo.«</p><p class="pocetakParagrafa"> <span class="brojRetka" id="16">16</span>To bijahu sazivači zajednice, knezovi pradjedovskih plemena i glavari rodova izraelskih.</p><p class="pocetakParagrafa"> <span class="brojRetka" id="17">17</span>Mojsije i Aron onda uzmu one ljude što su po imenu bili određeni  <span class="brojRetka" id="18">18</span>te prvoga dana drugoga mjeseca sazovu svu zajednicu. Tada se u popis prema rodovima i porodicama po redu unosio broj osoba starijih od dvadeset godina.  <span class="brojRetka" id="19">19</span>Kako je Jahve naredio Mojsiju, tako ih je on pobilježio u Sinajskoj pustinji.</p><p class="noviRedak"> <h4>Popis plemenâ</h4><p class="pocetakParagrafa"> <span class="brojRetka" id="20">20</span>Kad se utvrdi potomstvo Rubena, Izraelova prvorođenca, prema njegovim rodovima i porodicama, pribilježiše, glavu po glavu, imena svih muškaraca od dvadeset godina naviše, svih za borbu sposobnih.  <span class="brojRetka" id="21">21</span>Popisanih od Rubenova plemena bilo je četrdeset i šest tisuća i pet stotina.</p><p class="pocetakParagrafa"> <span class="brojRetka" id="22">22</span>Bili su popisani Šimunovi potomci prema njihovim rodovima i porodicama: pribilježiše se, glava po glava, imena svih muškaraca od dvadeset godina naviše, svih za borbu sposobnih.  <span class="brojRetka" id="23">23</span>Popisanih od Šimunova plemena bilo je pedeset i devet tisuća i tri stotine.</p><p class="pocetakParagrafa"> <span class="brojRetka" id="24">24</span>Kad se utvrdi potomstvo sinova Gadovih prema njihovim rodovima i porodicama, pribilježiše se, glava po glava, imena onih od dvadeset godina i više, svih za borbu sposobnih.  <span class="brojRetka" id="25">25</span>Popisanih od Gadova plemena bilo je četrdeset i pet tisuća i šest stotina i pedeset.</p><p class="pocetakParagrafa"> <span class="brojRetka" id="26">26</span>Kad se utvrdi potomstvo sinova Judinih prema njihovim rodovima i porodicama, pribilježiše se, glava po glava, imena onih od dvadeset godina i više, svih za borbu sposobnih.  <span class="brojRetka" id="27">27</span>Popisanih od Judina plemena bilo je sedamdeset i četiri tisuće i šest stotina.</p><p class="pocetakParagrafa"> <span class="brojRetka" id="28">28</span>Kad se utvrdi potomstvo sinova Jisakarovih prema njihovim rodovima i porodicama, pribilježiše se, glava po glava, imena onih od dvadeset godina i više, svih za borbu sposobnih.  <span class="brojRetka" id="29">29</span>Popisanih od Jisakarova plemena bilo je pedeset i četiri tisuće i četiri stotine.</p><p class="pocetakParagrafa"> <span class="brojRetka" id="30">30</span>Kad se utvrdi potomstvo sinova Zebulunovih prema njihovim rodovima i porodicama, pribilježiše se, glava po glava, imena onih od dvadeset godina i više, svih za borbu sposobnih.  <span class="brojRetka" id="31">31</span>Popisanih od Zebulunova plemena bilo je pedeset i sedam tisuća i četiri stotine.</p><p class="pocetakParagrafa"> <span class="brojRetka" id="32">32</span>Josipovi sinovi: Kad se utvrdi potomstvo sinova Efrajimovih, prema njihovim rodovima i porodicama, pribilježiše se, glava po glava, imena onih od dvadeset godina i više, svih za borbu sposobnih.  <span class="brojRetka" id="33">33</span>Popisanih od Efrajimova plemena bilo je četrdeset tisuća i pet stotina.</p><p class="pocetakParagrafa"> <span class="brojRetka" id="34">34</span>Kad se utvrdi potomstvo sinova Manašeovih, prema njihovim rodovima i porodicama, pribilježiše se, glava po glava, imena onih od dvadeset godina i više, svih za borbu sposobnih.  <span class="brojRetka" id="35">35</span>Popisanih od Manašeova plemena bilo je trideset i dvije tisuće i dvjesta.</p><p class="pocetakParagrafa"> <span class="brojRetka" id="36">36</span>Kad se utvrdi potomstvo sinova Benjaminovih, prema njihovim rodovima i porodicama, pribilježiše se, glava po glava, imena onih od dvadeset godina i više, svih za borbu sposobnih.  <span class="brojRetka" id="37">37</span>Popisanih od Benjaminova plemena bilo je trideset i pet tisuća i četiri stotine.</p><p class="pocetakParagrafa"> <span class="brojRetka" id="38">38</span>Kad se utvrdi potomstvo sinova Danovih, prema njihovim rodovima i porodicama, pribilježiše se, glava po glava, imena onih od dvadeset godina i više, svih za borbu sposobnih.  <span class="brojRetka" id="39">39</span>Popisanih od Danova plemena bilo je šezdeset i dvije tisuće i sedam stotina.</p><p class="pocetakParagrafa"> <span class="brojRetka" id="40">40</span>Kad se utvrdi potomstvo sinova Ašerovih, prema njihovim rodovima i porodicama, pribilježiše se, glava po glava, imena onih od dvadeset godina i više, svih za borbu sposobnih.  <span class="brojRetka" id="41">41</span>Popisanih od Ašerova plemena bila je četrdeset i jedna tisuća i pet stotina.</p><p class="pocetakParagrafa"> <span class="brojRetka" id="42">42</span>Kad se utvrdi potomstvo sinova Naftalijevih, prema njihovim rodovima i porodicama, pribilježiše se, glava po glava, imena onih od dvadeset godina i više, svih za borbu sposobnih.  <span class="brojRetka" id="43">43</span>Popisanih od Naftalijeva plemena bilo je pedeset i tri tisuće i četiri stotine.</p><p class="pocetakParagrafa"> <span class="brojRetka" id="44">44</span>To su oni koje popisaše Mojsije i Aron sa dvanaest knezova izraelskih, po jedan na svaki pradjedovski dom.  <span class="brojRetka" id="45">45</span>Bili su popisani svi Izraelci, prema pradjedovskim domovima, od dvadeset godina i više, svi za borbu sposobni u Izraelu.  <span class="brojRetka" id="46">46</span>Bilo je, dakle, svih popisanih šest stotina i tri tisuće i pet stotina i pedeset.</p><p class="noviRedak"> <h4>Dužnosti Levijevaca</h4><p class="pocetakParagrafa"> <span class="brojRetka" id="47">47</span>Među te nisu se ubrojili Levijevci prema svojem pradjedovskom plemenu.  <span class="brojRetka" id="48">48</span>Jahve je, naime, rekao Mojsiju:  <span class="brojRetka" id="49">49</span>»Nipošto nemoj popisivati Levijeva plemena niti ga unosi u popis Izraelaca.  <span class="brojRetka" id="50">50</span>Nego ti sam odredi Levijevce za službu u Prebivalištu svjedočanstva; za sav njegov namještaj i sve što na nj spada; neka oni nose Prebivalište i sav njegov namještaj; neka oni u njemu poslužuju i oko njega tabore.  <span class="brojRetka" id="51">51</span>Kad se Prebivalište mora premještati, neka ga Levijevci rastave; a kad se s Prebivalištem treba utaboriti, neka ga Levijevci opet podignu. Svjetovnjak koji bi mu se primakao neka se pogubi.  <span class="brojRetka" id="52">52</span>Neka Izraelci logoruju svatko u svome taboru; svatko kod svoje zastave, po četama.  <span class="brojRetka" id="53">53</span>Levijevci neka borave oko Prebivališta svjedočanstva, da se gnjev ne obori na izraelsku zajednicu. Neka tako Levijevci stražu straže oko Prebivališta svjedočanstva.«</p><p class="pocetakParagrafa"> <span class="brojRetka" id="54">54</span>Izraelci učine kako je Jahve Mojsiju naredio. U svemu tako urade.</p></p></p>