<h4>Levitski gradovi</h4><p class="pocetakParagrafa"> <span class="brojRetka" id="1">1</span>Reče Jahve Mojsiju na Moapskim poljanama kod Jordana, nasuprot Jerihonu:  <span class="brojRetka" id="2">2</span>»Naredi Izraelcima da ustupe levitima od baštine koju posjeduju gradove gdje će stanovati i pašnjake oko gradova. To dajte levitima.  <span class="brojRetka" id="3">3</span>Neka gradovi budu njima za stanovanje, a okolni pašnjaci neka budu za njihova goveda, njihovo blago i sve njihove životinje.  <span class="brojRetka" id="4">4</span>Pašnjaci uz gradove koje ustupite levitima neka zahvate od gradskih zidina van do tisuću lakata naokolo.  <span class="brojRetka" id="5">5</span>Izmjerite od grada van dvije tisuće lakata s istočne strane, dvije tisuće lakata s južne strane, dvije tisuće lakata sa zapadne strane i sa sjeverne strane dvije tisuće lakata, tako da grad bude u sredini. To neka im budu gradski pašnjaci.</p><p class="pocetakParagrafa"> <span class="brojRetka" id="6">6</span>Od gradova koje budete dali levitima šest će ih biti gradovi-utočišta, koje ćete ustupiti da ubojica može tamo pobjeći. Tima dodajte još četrdeset i dva grada.  <span class="brojRetka" id="7">7</span>Tako će svih gradova koje ustupite levitima biti četrdeset i osam gradova s njihovim pašnjacima.  <span class="brojRetka" id="8">8</span>A gradove koje budete izdvajali od vlasništva Izraelaca, od onih koji ih imaju mnogo uzmite više, a manje od onih koji imaju malo. Neka svatko ustupi gradove levitima prema omjeru baštine koju bude primio.«</p><p class="noviRedak"> <h4>Gradovi-utočišta</h4><p class="pocetakParagrafa"> <span class="brojRetka" id="9">9</span>Nadalje reče Jahve Mojsiju:  <span class="brojRetka" id="10">10</span>»Govori Izraelcima i reci im: ‘Kad prijeđete preko Jordana u zemlju kanaansku,  <span class="brojRetka" id="11">11</span>označite sebi gradove koji će vam služiti kao gradovi-utočišta, kamo može pobjeći ubojica koji nehotice koga ubije.  <span class="brojRetka" id="12">12</span>Ti gradovi neka vam budu utočište od osvetnika, tako da ubojica ne moradne poginuti dok ne stane na sud pred zajednicu.  <span class="brojRetka" id="13">13</span>Od gradova koje ustupite bit će vam šest gradova za utočište.  <span class="brojRetka" id="14">14</span>Dodijelite tri grada s onu stranu Jordana, a tri grada u zemlji kanaanskoj. Neka to budu gradovi-utočišta.  <span class="brojRetka" id="15">15</span>Tih šest gradova neka budu za utočište kako Izraelcima tako i strancu i došljaku koji među njima borave, kamo može pobjeći tko god ubije koga nehotice.</p><p class="pocetakParagrafa"> <span class="brojRetka" id="16">16</span>Ali ako tko udari koga gvozdenim predmetom te ga usmrti, to je onda ubojica. Ubojica mora glavom platiti.  <span class="brojRetka" id="17">17</span>Udari li ga iz ruke kamenom od kojega čovjek može poginuti i zbilja pogine, to je opet ubojica. Ubojica mora glavom platiti.  <span class="brojRetka" id="18">18</span>Ili ako ga udari iz ruke kakvim drvenim predmetom od kojega može umrijeti i zbilja umre, i to je ubojica. Ubojica mora glavom platiti.  <span class="brojRetka" id="19">19</span>Krvni osvetnik mora sam ubojicu usmrtiti. Kad ga sretne, neka ga ubije.</p><p class="pocetakParagrafa"> <span class="brojRetka" id="20">20</span>Nadalje, ako tko koga gurne iz mržnje ili na nj nešto baci namjerno te ga usmrti,  <span class="brojRetka" id="21">21</span>ili ga udari rukom iz zlobe te udareni umre, napadač mora zaglaviti – on je ubojica. Krvni osvetnik neka ubojicu ubije čim ga sretne.  <span class="brojRetka" id="22">22</span>No gurne li ga slučajno, ne iz neprijateljstva, ili nešto na nj baci, ali ne iz zasjede,  <span class="brojRetka" id="23">23</span>ili iz nepažnje na njega obori kakav kamen od kojega čovjek može poginuti te ga usmrti, a nije mu bio neprijatelj niti mu je zlo želio –  <span class="brojRetka" id="24">24</span>tada neka zajednica prosudi između ubojice i krvnog osvetnika prema ovim pravilima:  <span class="brojRetka" id="25">25</span>Zajednica mora izbaviti ubojicu iz ruku krvnog osvetnika; onda neka ga zajednica vrati u grad-utočište kamo je pobjegao; tu neka on ostane do smrti velikoga svećenika koji je bio pomazan svetim uljem.  <span class="brojRetka" id="26">26</span>Ali ako ubojica ikad izađe izvan granice utočišta kamo je pobjegao,  <span class="brojRetka" id="27">27</span>pa na nj nabasa krvni osvetnik izvan granica njegova grada-utočišta te krvni osvetnik ubije ubojicu, to mu se ne računa u krvoproliće,  <span class="brojRetka" id="28">28</span>jer ubojica mora ostati u gradu-utočištu do smrti velikoga svećenika. A poslije smrti velikoga svećenika može se vratiti na svoj posjed.</p><p class="pocetakParagrafa"> <span class="brojRetka" id="29">29</span>Neka vam takvi budu sudbeni postupci od naraštaja do naraštaja svuda gdje budete boravili.</p><p class="pocetakParagrafa"> <span class="brojRetka" id="30">30</span>Za svako ubojstvo čovjeka kazna smrti nad ubojicom može se izvršiti na dokaz svjedokâ. Nitko se ne može smrću kazniti na dokaz samo jednog svjedoka.  <span class="brojRetka" id="31">31</span>Ne smijete primati otkupnine za život ubojice koji je zaslužio smrt: on mora umrijeti.  <span class="brojRetka" id="32">32</span>Niti smijete primati otkupnine od bilo koga koji, pošto je pobjegao u svoj grad-utočište, hoće da se vrati i da živi na svome tlu prije smrti velikoga svećenika.  <span class="brojRetka" id="33">33</span>Nemojte oskvrnjivati zemlje u kojoj živite. A krvoprolićem zemlja se oskvrnjuje. Za zemlju na kojoj je krv prolivena pomirenje se ne može pribaviti, osim krvlju onoga koji ju je prolio.  <span class="brojRetka" id="34">34</span>Ne smije se obeščašćivati zemlja u kojoj živite i usred koje ja boravim, jer ja, Jahve, prebivam među sinovima Izraelovim.’«</p></p>