<h4>Juditina molitva</h4><p class="pocetakParagrafa"> <span class="brojRetka" id="1">1</span>Tada Judita pade ničice, posu glavu pepelom i razotkri kostrijet koju je nosila na sebi. I upravo kad su u Jeruzalemu, u domu Božjem, prinosili večernji tamjan, ona glasno zavapi Gospodu i reče:</p><p class="pocetakParagrafa"> <span class="brojRetka" id="2">2</span>»O Gospode, Bože oca moga Šimuna, komu si ruku naoružao mačem da se osveti tuđincima koji bijahu radi sramote odriješili pâs jedne djevice, obnažili njezin bok da je okaljaju i obeščastili njezinu utrobu za sramotu. Iako si kazao: ‘Ne smije tako biti’, oni su svejedno učinili.</p><p class="pocetakParagrafa"> <span class="brojRetka" id="3">3</span>I zato si predao pokolju vođe njihove i krvi postelju njihovu, prevarenu i postiđenu njihovom prijevarom. Udario si po robovima i gospodarima; po vladarima na prijestoljima njihovim.</p><p class="pocetakParagrafa"> <span class="brojRetka" id="4">4</span>Predao si žene njihove plijenu, a kćeri njihove, svu imovinu njihovu odredio da bude razdijeljena među tvoje ljubljene sinove koji su gorjeli od revnosti prema tebi, užasavali se nad obeščašćenjem svoje krvi i zvali te u pomoć.</p><p class="pocetakParagrafa">O Bože, moj Bože, poslušaj i mene udovicu.  <span class="brojRetka" id="5">5</span>Ti si sazdao i ono što je bilo prije i što će biti poslije. Ti si zamislio i sadašnjost i budućnost i sve se dogodilo što si umom zasnovao.</p><p class="pocetakParagrafa"> <span class="brojRetka" id="6">6</span>Što si nakanio, došlo je preda te i reklo: ‘Evo me!’ Jer svi su tvoji putovi pripremljeni, a tvoje odluke predviđene.</p><p class="pocetakParagrafa"> <span class="brojRetka" id="7">7</span>Eto, Asirci se uznose svojom vojskom, ponositi su na konje i konjanike svoje, oholi su zbog vrsnoće pješaka svojih, uzdaju se u štit, koplje, lûk, praćku i neće da u tebi spoznaju Gospoda koji mrvi ratove.</p><p class="pocetakParagrafa"> <span class="brojRetka" id="8">8</span>Gospod je tvoje ime. Ti im skrši snagu moći svojom, savij silu gnjevom svojim. Jer su naumili da obeščaste tvoje svetište, da okaljaju Šator gdje boravi preslavno ime tvoje, da željezom raznesu uglove žrtvenika tvoga.</p><p class="pocetakParagrafa"> <span class="brojRetka" id="9">9</span>Vidi njihovu nadutost i upravi gnjev svoj na glave njihove, a moju udovičku ruku ojačaj za naumljeno djelo.</p><p class="pocetakParagrafa"> <span class="brojRetka" id="10">10</span>Pogodi zamamnošću mojih usana roba s vođom, a vođu s njegovim slugom. Razori drzovitost njihovu rukom jedne žene.</p><p class="pocetakParagrafa"> <span class="brojRetka" id="11">11</span>Tvoja snaga nije u mnoštvu niti moć tvoja u silnicima, nego si ti Bog poniznih, pomoćnik si malenih, potporanj slabih, utočište napuštenih, spasitelj očajnih.</p><p class="pocetakParagrafa"> <span class="brojRetka" id="12">12</span>Doista, Bože oca moga, Bože baštine Izraelove, gospodaru neba i zemlje, tvorče vodâ, kralju svega stvorenja, uslišaj molitvu moju!</p><p class="pocetakParagrafa"> <span class="brojRetka" id="13">13</span>Daj mi zamamnu riječ koja ranjava i obara u krvi one koji su strahote smislili protiv tvoga Saveza, svetog Doma, brda Siona i kuće sinova tvojih.</p><p class="pocetakParagrafa"> <span class="brojRetka" id="14">14</span>Učini da spozna sav narod tvoj i svako pleme da si ti Bog, Bog svake moći i snage, i da osim tebe nema drugoga zaštitnika rodu Izraelovu!«</p>