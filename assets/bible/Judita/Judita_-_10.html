<h2>IV. JUDITA I HOLOFERNO</h2><h4>Judita u neprijateljskom taboru</h4><p class="pocetakParagrafa"> <span class="brojRetka" id="1">1</span>Kad je prestala vapiti Bogu Izraelovu i kad je završila svoju molitvu,  <span class="brojRetka" id="2">2</span>ustade gdje bijaše pala ničice, dozva svoju sluškinju i siđe u odaje u kojima je provodila subote i svetkovine svoje.  <span class="brojRetka" id="3">3</span>Svuče sa sebe kostrijet, skide udovičke haljine, opra vodom tijelo, namaza se mirisavom mašću, počešlja kosu i stavi prevjes na glavu, odjenu se u svečane haljine u koje se odijevala dok je još živio muž njezin Manaše.  <span class="brojRetka" id="4">4</span>Obu sandale, metnu narukvice, ogrlice, prstenje, naušnice i sav nakit: uresi se što je mogla ljepše da bi očarala oči ljudi koji je budu gledali.  <span class="brojRetka" id="5">5</span>Sluškinji preda mijeh vina i vrč ulja, napuni dvojače ječmenom kašom, pogačama suhoga voća i čistim hljebovima; sve to složi i stavi na nju.</p><p class="pocetakParagrafa"> <span class="brojRetka" id="6">6</span>Uputiše se njih dvije prema vratima grada Betulije i tu nađoše Oziju s gradskim starješinama Habrisom i Harmisom.  <span class="brojRetka" id="7">7</span>Kad ovi ugledaše Juditu preobražena lica i u onome ruhu, zadiviše se ljepoti njezinoj pa će joj:</p><p class="pocetakParagrafa"> <span class="brojRetka" id="8">8</span>»Bog otaca naših udijelio ti milost i dao ti da uspješno izvedeš što si naumila na slavu sinova Izraelovih i uzvišenje Jeruzalema.«</p><p class="pocetakParagrafa"> <span class="brojRetka" id="9">9</span>Judita se pokloni Bogu, a njima reče: »Zapovjedite da mi otvore gradska vrata. Izići ću i izvesti što ste kazali.« Oni narediše straži da otvori vrata kako je zatražila.</p><p class="pocetakParagrafa"> <span class="brojRetka" id="10">10</span>Otvoriše joj, pa Judita iziđe sa sluškinjom. Ljudi su je iz grada pratili pogledom dok se spuštala brdom i dok je poprijeko prelazila podoljem. Onda je više nisu vidjeli.</p><p class="pocetakParagrafa"> <span class="brojRetka" id="11">11</span>Dok su išle ravno podoljem, sretoše je asirske predstraže.  <span class="brojRetka" id="12">12</span>Zaustaviše je i upitaše: »Kojemu narodu pripadaš? Odakle dolaziš i kamo ideš?« Ona odgovori: »Kći sam Hebrejaca i bježim od njih, jer će vam se uskoro predati da vam budu hrana.  <span class="brojRetka" id="13">13</span>Zaputila sam se Holofernu, vrhovnom zapovjedniku vaše vojske, da se s njim iskreno porazgovorim. Pokazat ću mu put kojim će morati poći da bi zagospodario svim brdovitim krajem a da ne izgubi ni jednog čovjeka, ni jedne žive duše.«</p><p class="pocetakParagrafa"> <span class="brojRetka" id="14">14</span>Dok su ti ljudi slušali riječi njezine i promatrali je, bijahu zadivljeni njezinom ljepotom. Rekoše joj:  <span class="brojRetka" id="15">15</span>»Spasila si svoj život požurivši se da siđeš k našem gospodaru. Sada idi njegovu šatoru: nas nekolicina pratit ćemo te dok te ne predamo u ruke njegove.  <span class="brojRetka" id="16">16</span>Kada se budeš našla pred njim, ne drhti u srcu svome, nego mu reci ono što si kazala i on će s tobom postupati dobro.«</p><p class="pocetakParagrafa"> <span class="brojRetka" id="17">17</span>Izabraše između sebe stotinu ljudi. Oni su bili pratnja njoj i sluškinji njezinoj, pa ih dovedoše do Holofernova šatora.</p><p class="pocetakParagrafa"> <span class="brojRetka" id="18">18</span>U taboru se sve uskomešalo: vijest o Juditinu dolasku pođe od usta do usta po svim šatorima. Dođoše ljudi i poredaše se do nje dok je ona stajala pred Holofernovim šatorom i dok mu se njezin dolazak najavljivao.  <span class="brojRetka" id="19">19</span>Divljahu se ljepoti njezinoj i sinovima Izraelovim zbog nje. I govorahu jedan drugome: »Tko može prezreti narod koji ima takve žene? Zacijelo ne bi valjalo ostaviti u životu i jednog čovjeka toga naroda. Kad bi ga ostavili na miru, bili bi kadri opčiniti sav svijet.«</p><p class="pocetakParagrafa"> <span class="brojRetka" id="20">20</span>Holofernove straže i dvorjanici njegovi iziđoše i uvedoše Juditu u šator.  <span class="brojRetka" id="21">21</span>Holoferno je počivao na ležaljci za zastorom od grimiza, zlata, smaragda i dragoga kamenja.  <span class="brojRetka" id="22">22</span>Izvijestiše ga o dolasku njezinu i on iziđe na šatorski ulaz: pred njim su nosili srebrne svjetiljke uljanice.</p><p class="pocetakParagrafa"> <span class="brojRetka" id="23">23</span>Kad se Judita nađe pred njim i njegovim dvorjanicima, svi se zadiviše ljupkosti lica njezina. Ona se pokloni padnuvši ničice. Sluge je Holofernove podigoše.</p>