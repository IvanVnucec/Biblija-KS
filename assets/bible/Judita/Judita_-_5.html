<h4>Savjetovanje u Holofernovu taboru</h4><p class="pocetakParagrafa"> <span class="brojRetka" id="1">1</span>Izvijestiše Holoferna, vrhovnog zapovjednika vojske asirske, da su se sinovi Izraelovi spremili za rat, da su zatvorili brdske prijelaze, utvrdili sve vrhove najviših planina te postavili prepreke u predjelima što se nalaze u ravnici.  <span class="brojRetka" id="2">2</span>On se rasrdi strahovito, sazva sve glavare moapske, vojskovođe amonske, sve primorske namjesnike  <span class="brojRetka" id="3">3</span>pa im kaza:</p><p class="pocetakParagrafa">»Recite mi, sinovi kanaanski: kakav je to narod koji nastava brdovite predjele? Kakvi su mu gradovi u kojima živi? Kolika je vojska njegova? U čemu je snaga njegova i moć njegova? Tko je kralj koji nad njima vlada i zapovijeda im vojskom?  <span class="brojRetka" id="4">4</span>Zašto je među svima koji žive na zapadu on jedini gnjevno odbio da mi miroljubivo dođe ususret?«</p><p class="pocetakParagrafa"> <span class="brojRetka" id="5">5</span>Odgovori mu Ahior, vođa svih sinova Amonovih:</p><p class="pocetakParagrafa">»Poslušaj, moj gospodaru, riječi iz usta sluge svoga: ja ću te obavijestiti istinito o tome narodu koji, smješten blizu tebe, nastava taj brdovit kraj; neće izaći laž iz usta sluge tvoga.  <span class="brojRetka" id="6">6</span>Narod taj potječe od Kaldejaca.  <span class="brojRetka" id="7">7</span>Najprije su boravili u Mezopotamiji, jer su otklonili da se drže bogova otaca svojih koji su živjeli u zemlji kaldejskoj.  <span class="brojRetka" id="8">8</span>Skrenuše, dakle, s puta otaca svojih pa počeše štovati Boga nebeskoga, onoga Boga koga bijahu spoznali. I zato, udaljeni od lica svojih bogova, skloniše se u Mezopotamiju i tu se dugo zadržaše.  <span class="brojRetka" id="9">9</span>Pa im Bog njihov zapovjedi da ostave to prebivalište i odu u zemlju Kanaan; naseliše se ondje te imađahu u obilju zlata i srebra i mnogo stoke.</p><p class="pocetakParagrafa"> <span class="brojRetka" id="10">10</span>Spustiše se poslije u Egipat, jer glad bijaše pritisla zemlju kanaansku; ondje su ostali dok se imahu čime hraniti. Porastoše u snažno mnoštvo; rodu njihovu ne bijaše broja.  <span class="brojRetka" id="11">11</span>Ali se kralj Egipta diže na njih, naruga im se u pravljenju opeke; ponizi ih i učini robovima.  <span class="brojRetka" id="12">12</span>Onda oni zavapiše Bogu svome, a on svu zemlju egipatsku udari ranama bez prebola. Zbog toga ih Egipćani otjeraše od sebe.  <span class="brojRetka" id="13">13</span>Bog pred njima isuši Crveno more  <span class="brojRetka" id="14">14</span>i prevede ih preko Sinaja i Kadeš Barne. Oni odbiše od sebe sve nasrtaje stanovnika pustinje,  <span class="brojRetka" id="15">15</span>smjestiše se na području Amorejaca i vlastitom snagom istrijebiše sve Hešbonce. Prijeđoše preko Jordana i dobiše u nasljedstvo sav planinski kraj.  <span class="brojRetka" id="16">16</span>Istjeraše Kanaanca, Perižanina, Jebusejca, Sihemca i sve Girgašane i tu obitavahu mnogo vremena.</p><p class="pocetakParagrafa"> <span class="brojRetka" id="17">17</span>Dok ne sagriješiše protiv Boga svoga, pratilo ih je blagostanje, jer je bio s njima Bog komu je mrska nepravda;  <span class="brojRetka" id="18">18</span>ali kad se udaljiše od puta što im ga on bijaše naznačio, u mnogim ratovima pretrpješe užasna razaranja, zatočiše ih u zemlju koja nije bila njihova. Hram Boga njihova bî razoren do temelja, a gradove im oteše neprijatelji njihovi.  <span class="brojRetka" id="19">19</span>Ali sada, kako su se vratili Bogu svome, uspeše se iz raznih krajeva kamo bijahu raspršeni i ponovno zauzeše Jeruzalem, gdje se nalazi svetište njihovo, i smjestiše se po brdovitim krajevima koji bijahu opustjeli.  <span class="brojRetka" id="20">20</span>Zato, gospodaru, pomno izvidimo je li taj narod u čemu zastranio, je li sagriješio Bogu svome, pa ako utvrdimo da jest, onda možemo krenuti na nj i pokoriti ga;  <span class="brojRetka" id="21">21</span>ali ako narod onaj nije kriv ni zbog kakva prijestupa, onda neka gospodar moj odustane od nauma: jer će ih Bog njihov štititi, a mi ćemo biti na ruglo svoj zemlji.«</p><p class="pocetakParagrafa"> <span class="brojRetka" id="22">22</span>Kada Ahior završi tu besjedu, stadoše rogoboriti oni koji su okruživali šator i nalazili se unaokolo, dostojanstvenici Holofernovi, svi stanovnici obalnih krajeva i Moaba: tražili su da ga raskomadaju:  <span class="brojRetka" id="23">23</span>»Ne bojmo se sinova Izraelovih! To je zaista narod koji nema ni moći ni snage za žešću bitku.  <span class="brojRetka" id="24">24</span>Krenimo, dakle! Oni će biti samo zalogaj za vojsku tvoju, gospodaru Holoferno!«</p>