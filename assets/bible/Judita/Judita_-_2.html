<h4>Vojna protiv Zapada</h4><p class="pocetakParagrafa"> <span class="brojRetka" id="1">1</span>Godine osamnaeste, prvoga mjeseca, dana dvadeset i drugoga, u kraljevskoj palači Nabukodonozora, kralja asirskoga, smisliše tajnu osnovu o izvršenju osvete nad svakom pokrajinom, kako on već bijaše kazao.  <span class="brojRetka" id="2">2</span>Sazva sve svoje pomoćnike i sve svoje dostojanstvenike i saopći im svoju tajnu osnovu i svojim usnama odluči potpuno uništenje onih pokrajina.  <span class="brojRetka" id="3">3</span>I bî odlučeno da se unište posvema svi oni koji se ne bijahu pokorili naredbi njegovih usta.</p><p class="pocetakParagrafa"> <span class="brojRetka" id="4">4</span>Zatim, kako završi vijećanje, Nabukodonozor, kralj Asiraca, dozva k sebi Holoferna, vrhovnog zapovjednika sve vojske, drugoga po redu iza sebe, i kaza mu:  <span class="brojRetka" id="5">5</span>»Ovako govori veliki kralj, gospodar sve zemlje: otići ćeš od mene i povest ćeš sa sobom ljude svjesne svoje snage, otprilike stotinu i dvadeset tisuća pješaka i mnoštvo od dvanaest tisuća konja i konjanika.  <span class="brojRetka" id="6">6</span>Poći ćeš protiv sve zemlje na zapadu, jer se ne odazva nalogu mojih usta.  <span class="brojRetka" id="7">7</span>Naredit ćeš im da pripreme zemlju i vodu, jer ću u svome bijesu nasrnuti na njih. Prekrit ću svu zemlju nogama svojih vojnika i pustit ću da je temeljito opljačkaju.  <span class="brojRetka" id="8">8</span>Njihovi će ranjenici ispuniti doline; svaki potok i rijeka razlit će se nabujavši od njihovih mrtvih tijela.  <span class="brojRetka" id="9">9</span>Otjerat ću ih kao prognanike do nakraj svijeta.  <span class="brojRetka" id="10">10</span>Ti, dakle, kreni pa mi zauzmi sve njihovo područje. Ako ti se predaju, ti ćeš mi ih sačuvati za dan njihove kazne.  <span class="brojRetka" id="11">11</span>Neka tvoje oko ne zna milosti prema odmetnicima, nego kamo god dođeš, podvrgni ih smrti i pljački u svoj zemlji koja ti je povjerena.  <span class="brojRetka" id="12">12</span>Kazah i svojom ću rukom izvesti, kunem se životom i snagom svoga kraljevstva.  <span class="brojRetka" id="13">13</span>Ti nemoj prekršiti ni jedne od zapovijedi svoga gospodara, nego izvrši doslovce sve ono što sam ti naredio i nemoj oklijevati da to provedeš.«</p><p class="pocetakParagrafa"> <span class="brojRetka" id="14">14</span>Holoferno ode od svoga gospodara i sakupi sve vrhovne zapovjednike, vojskovođe i časnike vojske asirske,  <span class="brojRetka" id="15">15</span>prebroja ljude koje izabra za bojni raspored kao što je naredio gospodar njegov: stotinu dvadeset tisuća ljudi i dvanaest tisuća strijelaca na konjima  <span class="brojRetka" id="16">16</span>i svrsta ih kako se svrstavaju bojni redovi velika mnoštva.  <span class="brojRetka" id="17">17</span>Uze silan broj deva, magaraca i mazgi za prijenos njihove opreme, a tako i velik broj ovaca, volova i koza njima za opskrbu  <span class="brojRetka" id="18">18</span>i za hranu svakog pojedinog vojnika te napokon golemu količinu zlata i srebra iz kraljeva dvora.  <span class="brojRetka" id="19">19</span>Krenu sa svom vojskom da bi kao prethodnica Nabukodonozorova prekrio sve lice zemlje na zapadu kolima, konjanicima i izabranim pješacima.  <span class="brojRetka" id="20">20</span>Silno, izmiješano mnoštvo, kao skakavci ili kopneni pijesak nebrojeni, iđaše za njim.</p><p class="pocetakParagrafa"> <span class="brojRetka" id="21">21</span>Krenuše iz Ninive i nakon tri dana hoda stigoše do ravnice Bektileta, pa se utaboriše za Bektiletom, blizu planine koja se nalazi nalijevo od Gornje Cilicije.  <span class="brojRetka" id="22">22</span>Holoferno pokrenu svu vojsku, pješake, konjanike i kola, pa se odande uputi prema planinskim predjelima.  <span class="brojRetka" id="23">23</span>Razori Fud i Lud, orobi sve Rasisove sinove i sinove Izmaelove koji borave sučelice pustinji, južno od zemlje heleonske.  <span class="brojRetka" id="24">24</span>Prijeđe Eufrat, prođe kroz Mezopotamiju, razori sve gradove koji se nalaze na uzvisinama uzduž potoka Abrona, da bi izbio na more.  <span class="brojRetka" id="25">25</span>Zauze područje Cilicije, isječe na komade sve one koji mu se opirahu i stiže do međa Jafata na jug, nasuprot Arabiji.  <span class="brojRetka" id="26">26</span>Opkoli sve sinove Madijanove, zapali im šatore, ugrabi stada.  <span class="brojRetka" id="27">27</span>Za žetve žita siđe u nizinu Damaska, zapali im sve njive, uništi im stada i stoku, opljačka im gradove, opustoši polja i oštricom mača pobi sve mlado.</p><p class="pocetakParagrafa"> <span class="brojRetka" id="28">28</span>Tada spopade strah i užas sve stanovnike obala Sidona i Tira, žitelje Sura i Okine i sve žitelje Jamnije. I građane koji su živjeli u Azotu i Askalonu zahvati silan strah pred njim.</p><p class="noviRedak"> </p>