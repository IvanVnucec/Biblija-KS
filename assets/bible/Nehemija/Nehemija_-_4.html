<p class="pocetakParagrafa"> <span class="brojRetka" id="1">1</span>Kad su Sanbalat, Tobija, Arapi, Amonci i Ašdođani čuli da napreduje popravljanje jeruzalemskih zidova – jer su se počele zatvarati pukotine – veoma se ražestiše.  <span class="brojRetka" id="2">2</span>Zakleše se svi zajedno da će napasti Jeruzalem i da će nas smesti.</p><p class="pocetakParagrafa"> <span class="brojRetka" id="3">3</span>Mi smo tada zazvali Boga našega i postavljali smo dnevnu i noćnu stražu da bismo zaštitili grad.  <span class="brojRetka" id="4">4</span>A Židovi govorahu: »Snage su nosačima klonule, a ruševina je mnogo: nećemo nikada stići sagraditi zida!«  <span class="brojRetka" id="5">5</span>A naši neprijatelji rekoše: »Uvući ćemo se među njih prije nego što doznaju i opaze nas: tada ćemo ih poubijati i tako osujetiti pothvat!«  <span class="brojRetka" id="6">6</span>A kad bi došli Židovi koji žive kraj njih, po deset bi nas puta upozoravali: »Idu protiv vas iz svih mjesta u kojima stanuju!«</p><p class="pocetakParagrafa"> <span class="brojRetka" id="7">7</span>Postavili smo se u nizinama, iza zida i na goletima; rasporedio sam narod po rodovima, s mačevima, kopljima i lukovima.  <span class="brojRetka" id="8">8</span>Kad sam vidio kako se boje, ustao sam i objavio velikašima, odličnicima i ostalom narodu ovo: »Ne bojte se ovih ljudi! Mislite na Gospoda, velikoga i strašnoga, i borite se za svoju braću, za sinove i kćeri svoje, za žene i kuće svoje!«</p><p class="pocetakParagrafa"> <span class="brojRetka" id="9">9</span>Kad su naši neprijatelji čuli da smo obaviješteni i da je Bog osujetio njihovu osnovu, mogli smo se vratiti k zidu, svaki svome poslu.</p><p class="pocetakParagrafa"> <span class="brojRetka" id="10">10</span>Ali je od toga dana samo polovica mojih momaka obavljala posao, a ostali su držali koplja, štitove, lukove i oklope, a glavari stajali iza doma Judina,  <span class="brojRetka" id="11">11</span>koji je gradio zid. I nosači tereta držali su oružje: jednom je rukom svaki radio svoj posao, a u drugoj mu bilo oružje.  <span class="brojRetka" id="12">12</span>Svaki je od graditelja, dok je radio, nosio mač pripasan uz bok. Trubač je stajao kraj mene.  <span class="brojRetka" id="13">13</span>Rekao sam velikašima, odličnicima i ostalom narodu: »Posao je velik i zamašan, a mi se rasuli po zidu, daleko jedni od drugih:  <span class="brojRetka" id="14">14</span>skupite se oko nas na mjesto gdje čujete glas trube, a Bog naš borit će se za nas.«  <span class="brojRetka" id="15">15</span>Tako smo obavljali posao od rane zore do prvih zvijezda. Polovica je bila naoružana kopljima.  <span class="brojRetka" id="16">16</span>U to sam vrijeme još rekao narodu: »Svaki sa svojim slugom neka noći u Jeruzalemu: po redu ćemo noću stražariti, a danju raditi.«  <span class="brojRetka" id="17">17</span>Ni ja, ni moja braća, ni moji momci, ni stražari koji su me pratili nismo skidali svojih haljina, svatko je držao pri ruci svoje oružje.</p>