<h2>NASLOV I POZDRAV</h2><p class="pocetakParagrafa"> <span class="brojRetka" id="1">1</span>Pavao, Silvan i Timotej Crkvi Solunjanâ u Bogu Ocu našemu i Gospodinu Isusu Kristu.  <span class="brojRetka" id="2">2</span>Milost vam i mir od Boga Oca i Gospodina Isusa Krista!</p><p class="noviRedak"> <h2>I. ŽAR I USTRAJNOST SOLUNJANA</h2><h4>Zahvala, poticaj, nagrada</h4><p class="pocetakParagrafa"> <span class="brojRetka" id="3">3</span>Zahvaljivati moramo Bogu uvijek za vas, braćo, kao što dolikuje jer izvanredno raste vaša vjera i množi se ljubav svakoga od vas prema drugima,  <span class="brojRetka" id="4">4</span>tako da se mi sami po crkvama Božjim vama ponosimo zbog vaše postojanosti i vjere u svim progonstvima i nevoljama koje podnosite.  <span class="brojRetka" id="5">5</span>One su najava pravednog Suda Božjega: da ćete se naći dostojni kraljevstva Božjega za koje i trpite.  <span class="brojRetka" id="6">6</span>Jer pravo je da Bog vašim mučiteljima mukōm,  <span class="brojRetka" id="7">7</span>a vama, mučenima, zajedno s nama spokojem uzvrati kad se Gospodin Isus objavi s nama, zajedno s anđelima svoje moći,  <span class="brojRetka" id="8">8</span>u ognju žarkome i osveti se onima koji ne poznaju Boga i ne pokoravaju se evanđelju Gospodina našega Isusa.  <span class="brojRetka" id="9">9</span>Oni će biti kažnjeni vječnom propašću, daleko od lica Gospodnjega i od slave njegova veličanstva, <span class="brojRetka" id="10">10</span>kada – u onaj Dan – dođe da se proslavi u svojim svetima i da se prodiči u svima koji povjerovaše. Jer povjerovalo se svjedočanstvu našemu među vama.</p><p class="pocetakParagrafa"> <span class="brojRetka" id="11">11</span>Zato i molimo uvijek za vas da vas Bog učini dostojnima poziva i snažno dovede do punine svako vaše nastojanje oko dobra i djelo vaše vjere  <span class="brojRetka" id="12">12</span>te da se proslavi ime Gospodina našega Isusa u vama i vi u njemu – po milosti Boga našega i Gospodina Isusa Krista.</p></p>