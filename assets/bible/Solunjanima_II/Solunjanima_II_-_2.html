<h2>II. DOLAZAK GOSPODNJI</h2><h4>Znakovi Dana Gospodnjega</h4><p class="pocetakParagrafa"> <span class="brojRetka" id="1">1</span>A što se tiče dolaska Gospodina našega Isusa Krista i našeg okupljanja oko njega, molimo vas, braćo:  <span class="brojRetka" id="2">2</span>ne dajte se brzo pokolebati u svom shvaćanju niti uznemiriti ni nekim duhom, ni nekom riječju, ni nekim tobože našim pismom, kao da će sad-na Dan Gospodnji.  <span class="brojRetka" id="3">3</span>Neka vas nitko ne zavede ni na koji način.</p><p class="pocetakParagrafa">Jer ako prije ne dođe onaj otpad i ne otkrije se Čovjek bezakonja, Sin propasti,  <span class="brojRetka" id="4">4</span>Protivnik, onaj koji uzdiže sebe protiv svega što se zove Bog ili svetinja, dotle da i u Božji hram zasjedne gradeći se Bogom...  <span class="brojRetka" id="5">5</span>Ne sjećate li se, to sam vam govorio dok sam još bio među vama?  <span class="brojRetka" id="6">6</span>I sada znate što ga zadržava da bi se pojavio tek u svoje vrijeme.  <span class="brojRetka" id="7">7</span>Doista, otajstvo bezakonja već je na djelu, samo ima tko da ga sada zadržava dok ne bude uklonjen.  <span class="brojRetka" id="8">8</span>Tada će se otkriti Bezakonik. Njega će Gospodin Isus pogubiti dahom ustâ i uništiti pojavkom dolaska svoga –  <span class="brojRetka" id="9">9</span>njega koji djelovanjem Sotoninim dolazi sa svom silom, lažnim znamenjima i čudesima  <span class="brojRetka" id="10">10</span>i sa svim nepravednim zavaravanjem onih koji propadaju poradi toga što ne prihvatiše ljubavi prema istini da bi se spasili.  <span class="brojRetka" id="11">11</span>I zato im Bog šalje djelovanje zavodničko da povjeruju laži  <span class="brojRetka" id="12">12</span>te budu osuđeni svi koji nisu povjerovali istini, nego su se odlučili za nepravednost.</p><p class="noviRedak"> <h4>Poticaj na ustrajnost</h4><p class="pocetakParagrafa"> <span class="brojRetka" id="13">13</span>Mi pak moramo uvijek zahvaljivati Bogu za vas, braćo od Gospodina ljubljena, što vas je od početka odabrao za spasenje, posvećenjem u Duhu i vjerom u istinu.  <span class="brojRetka" id="14">14</span>Da, na to vas pozva po našem evanđelju – na posjedovanje slave Gospodina našega Isusa Krista.  <span class="brojRetka" id="15">15</span>Stoga, braćo, čvrsto stojte i držite se predaja u kojima ste poučeni bilo našom riječju bilo pismom.  <span class="brojRetka" id="16">16</span>A sâm Gospodin naš Isus Krist i Bog, Otac naš, koji nas uzljubi i koji nam po milosti dade trajno ohrabrenje i dobru nadu,  <span class="brojRetka" id="17">17</span>neka ohrabri vaša srca i neka ih učvrsti u svakom dobru djelu i riječi!</p></p>