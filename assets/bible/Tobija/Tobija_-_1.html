<p class="pocetakParagrafa"> <span class="brojRetka" id="1">1</span>Povijest Tobita, sina Tobielova, sina Ananielova, sina Aduelova, sina Gabaelova, potomka Asielova, iz plemena Naftalijeva –  <span class="brojRetka" id="2">2</span>koji je u vrijeme Šalmanasara, kralja asirskoga, bio odveden u sužanjstvo iz Tisbe, koja se nalazi južno od Kedeša Naftalijeva, u Gornjoj Galileji, nešto poviše Hasora.</p><p class="noviRedak"> <h4>Pobožni lik Tobitov</h4><p class="pocetakParagrafa"> <span class="brojRetka" id="3">3</span>Ja, Tobit, hodio sam putovima istine i pravde svega svog života. Udijelio sam mnogo milostinje svojoj braći i ljudima koji su došli sa mnom u Ninivu, zemlju Asiraca.  <span class="brojRetka" id="4">4</span>Dok sam se, u vrijeme svoje mladosti, još nalazio u domovini, u zemlji Izraelovoj, sve se pleme Naftalija, oca mojega, bilo udaljilo od doma Davidova i od Jeruzalema, izabrana među svim plemenima Izraelovim da bi u njemu prinosili svoje žrtve. Zbog toga je i bio podignut i posvećen Hram, prebivalište Svevišnjega, za sva vjekovita pokoljenja.  <span class="brojRetka" id="5">5</span>Ali su se sva plemena okrenula, pa i pleme oca moga Naftalija, i prinosila su žrtve teletu što ga bijaše načinio Jeroboam, kralj izraelski, u Danu, na brdima galilejskim.</p><p class="pocetakParagrafa"> <span class="brojRetka" id="6">6</span>Često sam tako, za svetkovinu, sâm išao u Jeruzalem, da se poklonim, kako je propisano svemu Izraelu zauvijek, noseći prvine i desetine plodina i vunu prve postrižine.  <span class="brojRetka" id="7">7</span>Predavao sam sve to svećenicima, sinovima Aronovim, za žrtvenik; od svih plodova davao sam desetinu sinovima Levijevim, koji vrše službu u Jeruzalemu, i prodavao odgovarajući dio druge desetine te utržak trošio svake godine u Jeruzalemu.  <span class="brojRetka" id="8">8</span>Najposlije, poklanjao sam treću desetinu onima kojima je pripadala, kao što mi bijaše naredila Debora, moja baka, budući da sam iza oca ostao siroče.  <span class="brojRetka" id="9">9</span>Kad postadoh zreo čovjek, oženih se Anom, djevojkom iz svoga plemena, i dobih s njome sina Tobiju.</p><p class="noviRedak"> <h4>U progonstvu</h4><p class="pocetakParagrafa"> <span class="brojRetka" id="10">10</span>Kad sam kao sužanj došao u Ninivu, sva moja braća, a tako i moji suplemenici, blagovahu jela poganska;  <span class="brojRetka" id="11">11</span>a ja sam otklanjao da ih jedem.  <span class="brojRetka" id="12">12</span>Misli sam i srce upravljao Bogu svome,  <span class="brojRetka" id="13">13</span>i zato me Svevišnji nagradi milošću i naklonošću Šalmanasara, komu postadoh upraviteljem dobara.  <span class="brojRetka" id="14">14</span>Poslije toga išao sam u Mediju, gdje sam za nj kupovao sve do njegove smrti i ondje pohranih deset srebrnih talenata u Gabaela, Gabrijeva brata, u Ragesu, gradu medijskom.</p><p class="pocetakParagrafa"> <span class="brojRetka" id="15">15</span>Ali kada Šalmanasar umrije, zakralji se mjesto njega Sanherib, njegov sin. Ceste njegove postadoše opasne i ja više nisam mogao ići u Mediju.  <span class="brojRetka" id="16">16</span>U vrijeme Šalmanasarovo dijelio sam obilno milostinju svojoj braći:  <span class="brojRetka" id="17">17</span>hranio sam gladne, odijevao gole, kad bih vidio koga od roda svoga ubijena pa bačena izvan zidina Ninive, brižno bih ga ukopao.  <span class="brojRetka" id="18">18</span>Sahranjivao sam potajno one koje je ubio kralj Sanherib, natjeran na povlačenje iz Judeje. Uistinu, ubio ih je mnogo u svome gnjevu: po naređenju kraljevu tražili su mrtva tijela, ali ih ne mogahu naći.</p><p class="pocetakParagrafa"> <span class="brojRetka" id="19">19</span>Onda jedan iz Ninive ode kralju te me tuži da sam ja onaj koji ih pokopava; a ja se tada utajah. Doznavši da me traže kako bi me pogubili, uplašen se udaljih.  <span class="brojRetka" id="20">20</span>Zaplijenili su mi sva dobra i ne osta mi ništa do žene Ane i sina Tobije.</p><p class="pocetakParagrafa"> <span class="brojRetka" id="21">21</span>Nije prošlo ni pedeset dana kadli kralja ubiše njegova dva sina; poslije toga pobjegoše u planinu Ararat, a zakralji se mjesto njega sin mu Asarhadon. On na čelo državne riznice i čitave uprave postavi Ahikara, sina moga brata Anaela.  <span class="brojRetka" id="22">22</span>Ahikar se zauze za me i ja se vratih u Ninivu. Ahikar je Sanheribu, kralju asirskom, bio peharnik, čuvar državnog pečata, upravitelj i rizničar. Asarhadon ga imenova na sve te dužnosti ponovno. A bijaše Ahikar moj bratić.</p></p></p>