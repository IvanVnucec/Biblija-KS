<h4>Tobitova molitva</h4><p class="pocetakParagrafa"> <span class="brojRetka" id="1">1</span>Ojađen zaplakah i počeh moliti pun tuge:</p><p class="stih1"> <span class="brojRetka" id="2">2</span>»Pravedan si, Gospode,</p><p class="stih2">sva su tvoja djela i svi tvoji putovi milosrđe i istina:</p><p class="stih2">ti si sudac svijeta.</p><p class="stih1"> <span class="brojRetka" id="3">3</span>Spomeni me se i pogledaj na me:</p><p class="stih2">ne kažnjavaj me zbog mojih grijeha</p><p class="stih2">ni zbog prijestupa otaca mojih,</p><p class="stih2">koji su griješili pred tobom.</p><p class="stih1"> <span class="brojRetka" id="4">4</span>Uistinu smo prestupili zapovijedi tvoje</p><p class="stih2">te si nas prepustio pljački, zatočenju, smrti</p><p class="stih2">i poruzi među svim narodima</p><p class="stih2">među koje si nas razasuo.</p><p class="stih1"> <span class="brojRetka" id="5">5</span>Pravedni su tvoji sudovi</p><p class="stih2">zbog grijeha što ih činih ja i moji oci,</p><p class="stih2">jer se nismo držali tvojih zapovijedi,</p><p class="stih2">nismo u istini hodili pred tobom.</p><p class="stih1"> <span class="brojRetka" id="6">6</span>Sad postupaj sa mnom po svojoj volji,</p><p class="stih2">odluči se da prihvatiš moj duh,</p><p class="stih2">da umrem i postanem zemlja.</p><p class="stih2">Jer mi je bolje umrijeti nego živjeti</p><p class="stih2">i slušati lažne prijekore</p><p class="stih2">i gorčinu u duši kupiti.</p><p class="stih2">Zapovjedi da budem oslobođen od ove pokore</p><p class="stih2">pa da odem u prostore vječne:</p><p class="stih2">ne odvrći lica svoga od mene.«</p><p class="noviRedak"> <h4>Sarina nesreća</h4><p class="pocetakParagrafa"> <span class="brojRetka" id="7">7</span>Istoga dana i Sari, kćeri Raguelovoj, u Ekbatani Medijskoj, dogodi se te je izruži jedna sluškinja njezina oca  <span class="brojRetka" id="8">8</span>zbog toga što je sedam muževa, za koje Sara bijaše pošla, pakosni zloduh Asmodej ubio prije nego što su ušli k njoj. Reče joj ona sluškinja: »Jest, ubijaš svoje muževe! Sedam si ih imala, a ne bijaše ti sreće ni s jednim.  <span class="brojRetka" id="9">9</span>Zašto nas kažnjavaš? Ako su umrli, poteci za njima! Nikad mi ne vidjele ni tvoga sina ni tvoje kćeri!«  <span class="brojRetka" id="10">10</span>Kad je Sara to čula, veoma se ražalostila. Plačući je otišla u očevu sobu, u nakani da se objesi. Ali onda, promislivši, reče u sebi: »Zar da mi oca kude i da mu predbacuju: ‘Imao si jedinu, ljubljenu, kćer, pa ti se, na nesreću, i ona objesila.’ Starog bih oca svoga rastužila i gurnula u carstvo mrtvih. Ne, neću se objesiti: bolje mi je moliti Boga da mi udijeli smrt da nikad više ne čujem ovakvih uvreda.«</p><p class="noviRedak"> <h4>Sarina molitva</h4><p class="pocetakParagrafa"> <span class="brojRetka" id="11">11</span>I raskrilivši ruke kraj prozora, pomoli se ovako:</p><p class="stih2">»Blagoslovljen, Bože milosrđa,</p><p class="stih2">i blagoslovljeno tvoje ime navijeke!</p><p class="stih2">Blagoslivljaju te sva tvoja djela zauvijek.</p><p class="stih1"> <span class="brojRetka" id="12">12</span>Obraćam, Gospode, lice svoje k tebi</p><p class="stih2">i oči upirem u te.</p><p class="stih1"> <span class="brojRetka" id="13">13</span>Zapovijedi, Gospode, da pođem s ove zemlje</p><p class="stih2">i da više nikada ne čujem one uvrede.</p><p class="stih1"> <span class="brojRetka" id="14">14</span>Ti znaš, Gospode, da sam čista od svakoga grijeha s čovjekom</p><p class="stih1"> <span class="brojRetka" id="15">15</span>i da nisam uprljala ime svoje, ni ime oca svojega u zemlji sužanjstva.</p><p class="stih2">Jedina sam kći u oca,</p><p class="stih2">nema on drugoga djeteta koje bi ga naslijedilo,</p><p class="stih2">niti kakva brata blizu,</p><p class="stih2">niti rođaka koga bih čekala.</p><p class="stih2">Sedam sam muževa već izgubila:</p><p class="stih2">ta čemu bih još živjela?</p><p class="stih2">Ne želiš li mi smrt udijeliti,</p><p class="stih2">svrni onda pogled na me i smiluj se</p><p class="stih2">da nikad više ne čujem onih uvreda.«</p><p class="noviRedak"> <h4>Obje molitve uslišane</h4><p class="pocetakParagrafa"> <span class="brojRetka" id="16">16</span>Obje molitve bijahu uslišane pred slavom Gospodnjom.  <span class="brojRetka" id="17">17</span>I bi poslan Rafael, anđeo Gospodnji, da ih oboje izliječi: da skine bijele mrlje s Tobita i vid mu vrati; a Saru, kćer Raguelovu, da dade za ženu Tobiji, sinu Tobitovu, te da okuje pakosnog zloduha Asmodeja: jer je ona Tobiji bila namijenjena. U isto vrijeme Tobit se vrati u svoju kuću, a Sara, kći Raguelova, siđe iz gornje sobe.</p></p></p></p>