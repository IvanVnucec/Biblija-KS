<h4>Riba</h4><p class="pocetakParagrafa"> <span class="brojRetka" id="1">1</span>A sin išao s anđelom i pas za njima. Predvečer stigoše do rijeke Tigrisa i tu provedoše noć.  <span class="brojRetka" id="2">2</span>Potom momak siđe u rijeku da se okupa, kad najednom skoči iz vode velika riba i htjede ga proždrijeti.  <span class="brojRetka" id="3">3</span>Anđeo mu reče: »Uhvati ribu.« Nato se momak dočepa ribe te je izvuče na suho.  <span class="brojRetka" id="4">4</span>Onda mu anđeo kaza: »Raspori ribu, izvadi joj srce, jetru i žuč i dobro ih čuvaj jer su koristan lijek.«  <span class="brojRetka" id="5">5</span>Momak izvrši što mu je anđeo naredio. I pošto su ribu ispekli, pojedoše je,  <span class="brojRetka" id="6">6</span>a onda nastaviše put dok se ne primakoše Ekbatani.</p><p class="noviRedak"> <h4>Anđeo Tobiji namjenjuje Saru</h4><p class="pocetakParagrafa"> <span class="brojRetka" id="7">7</span>Mladić potom upita anđela: »Brate Azarja, čemu će služiti riblja jetra, srce i žuč?«  <span class="brojRetka" id="8">8</span>A on odgovori: »Srce i jetra služe kad koga muči demon ili zao duh: treba to pred takvim, bio muškarac ili žena, spaliti, i nikad ga zao duh više neće mučiti.  <span class="brojRetka" id="9">9</span>A žuč se uzima da se njome premažu oči na kojima su bijele mrlje, te tako bolesnik ozdravi.«</p><p class="pocetakParagrafa"> <span class="brojRetka" id="10">10</span>Kad bijahu blizu Ekbatane,  <span class="brojRetka" id="11">11</span>anđeo reče mladiću: »Brate, noćas ćemo prenoćiti kod Raguela; on ti je rođak, a ima jedinicu kćer koja se zove Sara.  <span class="brojRetka" id="12">12</span>Ja ću gledati da ti je dadu za ženu, jer tebi pripada njezino nasljedstvo: jedini si od njezina roda, djevojka je lijepa i razborita.  <span class="brojRetka" id="13">13</span>Sad me poslušaj: govorit ću njenu ocu, i kad se vratimo iz Ragesa, proslavit ćemo svadbu. Jer ja znam da je Raguel, prema Mojsijevu zakonu, ne može dati drugome, a kad bi to uradio, zaslužio bi smrt, jer ti imaš pravo na nasljedstvo pred svakim drugim.«  <span class="brojRetka" id="14">14</span>Onda mladić kaza anđelu: »Brate Azarja, čuo sam da je djevojka već bila dana sedmorici ljudi i da su svi nađeni mrtvi u svadbenoj sobi:  <span class="brojRetka" id="15">15</span>jedinac sam u oca; bojim se da ću, odem li k njoj, umrijeti kao i oni prije mene; jer nju ljubi neki demon koji ne čini zla drugima, osim onima koji joj se približe. Bojim se da ne umrem i da za sobom, zbog žalosti, ne povučem u grob svoga oca i svoju majku, a nemaju drugoga sina da ih sahrani.«  <span class="brojRetka" id="16">16</span>Anđeo mu reče: »Ne sjećaš se kako ti je otac naredio da uzmeš za ženu samo onu koja pripada tvome rodu? Zato me poslušaj, brate: ona će biti tvoja žena, a ti se ne osvrći na demona, jer će još noćas biti tvoja.  <span class="brojRetka" id="17">17</span>Kad budeš ušao u svadbenu sobu, uzet ćeš tamjanova pepela i metnut ćeš na nj malo ribljeg srca i jetre; kad tako okadiš, demon će oćutjeti vonj i pobjeći će i neće se više vratiti.  <span class="brojRetka" id="18">18</span>Kad se htjedneš približiti k njoj, bdijte oboje i dozivajte milostivog Boga: on će vas spasiti i smilovati vam se. Ne boj se: ona ti je bila dosuđena oduvijek, ti ćeš je spasiti; ona će poći s tobom i mislim da ćeš s njom imati poroda.«</p><p class="pocetakParagrafa">Kad je Tobija čuo sve to, odmah mu ona omilje i njegova se duša privinu uz njezinu.</p></p>