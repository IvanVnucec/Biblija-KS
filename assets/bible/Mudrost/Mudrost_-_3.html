<h4>Blaženstvo pravednikâ</h4><p class="pocetakParagrafa"> <span class="brojRetka" id="1">1</span>A duše su pravednika u ruci Božjoj</p><p class="stih2">i njih se ne dotiče muka nikakva.</p><p class="stih1"> <span class="brojRetka" id="2">2</span>Očima se bezbožničkim čini da oni umiru</p><p class="stih2">i njihov odlazak s ovog svijeta kao nesreća;</p><p class="stih1"> <span class="brojRetka" id="3">3</span>i to što nas napuštaju kao propast,</p><p class="stih2">ali oni su u miru.</p><p class="stih1"> <span class="brojRetka" id="4">4</span>Ako su, u očima ljudskim, bili kažnjeni,</p><p class="stih2">nada im je puna besmrtnosti.</p><p class="stih1"> <span class="brojRetka" id="5">5</span>Za malo muke zadobili su dobra velika</p><p class="stih2">jer Bog ih je stavio na kušnju</p><p class="stih2">i našao da su ga dostojni.</p><p class="stih1"> <span class="brojRetka" id="6">6</span>Iskušao ih je kao zlato u taljiku</p><p class="stih2">i primio ih kao žrtvu paljenicu.</p><p class="stih1"> <span class="brojRetka" id="7">7</span>Zato će se u vrijeme posjeta njegova zasjati</p><p class="stih2">te će vrcati kao iskre u strnjici.</p><p class="stih1"> <span class="brojRetka" id="8">8</span>Sudit će pucima i vladati narodima</p><p class="stih2">i Gospodin će kraljevat’ nad njima uvijeke.</p><p class="stih1"> <span class="brojRetka" id="9">9</span>Koji se u nj ufaju spoznat će istinu,</p><p class="stih2">i koji su vjerni bit će u ljubavi s njim,</p><p class="stih2">jer izabranici njegovi stječu milost i milosrđe.</p><p class="stih1"> <span class="brojRetka" id="10">10</span>A bezbožnici će zbog svojih misli biti primjereno kažnjeni</p><p class="stih2">jer su prezreli pravednike i otpali od Gospodina.</p><p class="stih1"> <span class="brojRetka" id="11">11</span>Teško onima koji preziru mudrost i stegu!</p><p class="stih2">Isprazna je nada njihova, napori uzaludni</p><p class="stih2">i poslovi bez probitka.</p><p class="stih1"> <span class="brojRetka" id="12">12</span>Žene su im bezumne, djeca opaka</p><p class="stih2">i proklet njihov rod!</p><h4>Bolja je jalovost nego bezbožno potomstvo</h4><p class="stih1"> <span class="brojRetka" id="13">13</span>Blago nerotkinji, ali bez ljage,</p><p class="stih2">kojoj ložnica ne poznaje grijeha;</p><p class="stih2">plodnost će se njezina pokazati na istrazi duša.</p><p class="stih1"> <span class="brojRetka" id="14">14</span>Blago i uškopljeniku koji ne počini zločina</p><p class="stih2">niti smišlja zla protiv Gospoda;</p><p class="stih1">jer će za vjernost dobiti milost izabranu</p><p class="stih2">i baštinu najljupkiju u domu Gospodnjem.</p><p class="stih1"> <span class="brojRetka" id="15">15</span>Jer plemenit trud donosi plod pun slave</p><p class="stih2">i neraspadljiv je korijen razbora.</p><p class="stih1"> <span class="brojRetka" id="16">16</span>A djeca preljubnička neće doći do savršenstva</p><p class="stih2">i rod nezakonite ložnice propada.</p><p class="stih1"> <span class="brojRetka" id="17">17</span>Pa ako i žive dugo, nisu ni za što</p><p class="stih2">i na koncu im je starost nečasna.</p><p class="stih1"> <span class="brojRetka" id="18">18</span>Umru li opet rano, nade nemaju</p><p class="stih2">niti utjehe na sudnji dan:</p><p class="stih1"> <span class="brojRetka" id="19">19</span>jer okrutna je kob grešna roda.</p>