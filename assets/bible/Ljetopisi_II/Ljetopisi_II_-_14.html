<h3>3. ASA I NJEGOVE BOGOSLUŽNE PREINAKE</h3><h4>Asin mir</h4><p class="pocetakParagrafa"> <span class="brojRetka" id="1">1</span>Asa je činio što je dobro i pravo u očima Jahve, njegova Boga.  <span class="brojRetka" id="2">2</span>Uklonio je tuđinske žrtvenike i uzvišice, polomio stupove i razbio ašere.  <span class="brojRetka" id="3">3</span>Naredio je Judejcima da traže Jahvu, Boga svojih otaca, da se drže zakona i zapovijedi.  <span class="brojRetka" id="4">4</span>Uklonio je iz svih judejskih gradova uzvišice i sunčane stupove, a kraljevstvo je bilo mirno za njegova vremena.  <span class="brojRetka" id="5">5</span>Sagradio je tvrde gradove u Judeji, jer je zemlja bila mirna. Nitko se nije zaratio na nj onih godina, jer mu je Jahve dao mir.</p><p class="pocetakParagrafa"> <span class="brojRetka" id="6">6</span>Zato je Asa rekao Judejcima: »Da pogradimo ove gradove i da ih opašemo zidom i kulama, vratima i prijevornicama; još je zemlja pred nama naša, jer smo tražili Jahvu, svoga Boga; tražili smo ga, i on nam je dao mir odasvud uokolo!«</p><p class="pocetakParagrafa">Tako su gradili i bili sretni.  <span class="brojRetka" id="7">7</span>Asa je imao vojske trista tisuća ljudi između Judejaca koji su nosili štit i koplje, a od Benjaminova plemena dvjesta i osamdeset tisuća koji su nosili štit i zapinjali lûk. Svi su bili hrabri junaci.</p><p class="noviRedak"> <h4>Napad Zerahov</h4><p class="pocetakParagrafa"> <span class="brojRetka" id="8">8</span>Izašao je na njih Etiopljanin Zerah s tisuću tisuća vojnika i tri stotine bojnih kola i došao do Mareše.  <span class="brojRetka" id="9">9</span>Asa je izašao preda nj; svrstali su se u bojni red u Sefatskoj dolini kod Mareše.  <span class="brojRetka" id="10">10</span>Asa zavapi k Jahvi, Bogu svome: »O Jahve, tebi je ništa pomoći silnome ili nejakome! Pomozi nam, o Jahve, Bože naš, jer se na te oslanjamo i u tvoje smo ime izišli na ovo mnoštvo! Jahve, ti si Bog naš, ne daj snažnu čovjeku protiv sebe!«</p><p class="pocetakParagrafa"> <span class="brojRetka" id="11">11</span>Jahve razbi Etiopljane pred Asom i pred Judejcima te Etiopljani pobjegoše.  <span class="brojRetka" id="12">12</span>Asa ih je s narodom koji bijaše s njim potjerao sve do Gerara. Etiopljani su popadali, tako da nijedan nije ostao živ jer ih je satro Jahve i njegove čete; i one su odnijele vrlo velik plijen.  <span class="brojRetka" id="13">13</span>Osvojile su sve gradove oko Gerara jer je Jahvin strah došao na njih; oplijenile su sve te gradove, jer je u njima bilo mnogo plijena.  <span class="brojRetka" id="14">14</span>Poharale su i šatore za stoku i zaplijenile mnoštvo sitne stoke i deva; a onda su se vratile u Jeruzalem.</p></p>