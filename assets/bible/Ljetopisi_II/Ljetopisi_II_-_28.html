<h2>V. VELIKA EZEKIJINA I JOŠIJINA OBNOVA</h2><h3>1. AHAZOVA BEZBOŽNOST</h3><p class="pocetakParagrafa"> <span class="brojRetka" id="1">1</span>Ahazu je bilo dvadeset godina kad se zakraljio, a kraljevao je šesnaest godina u Jeruzalemu, ali nije činio što je pravo u Jahvinim očima kao što je činio njegov otac David.  <span class="brojRetka" id="2">2</span>Živio je poput izraelskih kraljeva, pa je i likove salio baalima.  <span class="brojRetka" id="3">3</span>Sam je prinosio kâd u dolini Hinomova sina i proveo vlastite sinove kroz oganj, po gnusnom običaju krivobožačkih naroda što ih je Jahve protjerao pred Izraelovim sinovima.  <span class="brojRetka" id="4">4</span>Prinosio je žrtve i kadio po uzvišicama i brežuljcima i pod svakim zelenim drvetom.</p><p class="noviRedak"> <h4>Najezda</h4><p class="pocetakParagrafa"> <span class="brojRetka" id="5">5</span>Zato ga Jahve, njegov Bog, predade u ruke aramejskom kralju te ga on potuče, zarobi mu veliko mnoštvo ljudi i odvede ih u Damask. Još je bio predan u ruke izraelskom kralju koji ga je hametice porazio.  <span class="brojRetka" id="6">6</span>Remalijin je sin Pekah pobio među Judejcima sto dvadeset tisuća hrabrih junaka u jedan dan, jer su bili ostavili Jahvu, Boga svojih otaca.  <span class="brojRetka" id="7">7</span>A junak od Efrajimova plemena Zikri pogubio je kraljeva sina Maaseju i dvorskoga upravitelja Azrikama i Elkanu, drugoga do kralja.  <span class="brojRetka" id="8">8</span>Izraelovi su sinovi zarobili od svoje braće dvjesta tisuća žena, sinova i kćeri, a zadobili su i silan plijen od njih i odnijeli ga u Samariju.</p><p class="noviRedak"> <h4>Prorok Oded</h4><p class="pocetakParagrafa"> <span class="brojRetka" id="9">9</span>Ondje bijaše Jahvin prorok po imenu Oded; izašao on pred vojsku što je išla u Samariju i rekao: »Gle, Jahve, Bog vaših otaca, razjario se na Judejce i zato ih je predao u vaše ruke te ste ih gnjevno pobili da je do neba doprlo.  <span class="brojRetka" id="10">10</span>A sada još mislite podjarmiti Judejce i Jeruzalemce da vam budu robovi i robinje; a ipak, niste li i vi puni krivice prema Jahvi, svome Bogu?  <span class="brojRetka" id="11">11</span>Zato me poslušajte sada i vratite to roblje što ga zarobiste od svoje braće, jer će se izliti na vas Jahvin gnjev.«</p><p class="pocetakParagrafa"> <span class="brojRetka" id="12">12</span>Tada ustadoše neki između glavara Efrajimovih sinova, i to Johananov sin Azarja, Mešilemotov sin Berekja i Šalumov sin Ezekija, Hadlajev sin Amasa, na one što su se vraćali s vojske.  <span class="brojRetka" id="13">13</span>Pa im rekoše: »Nemojte dovoditi ovamo toga roblja, jer, uz krivicu koja je na nama pred Jahvom, vi mislite još dometnuti na naše grijehe i na našu krivicu, kaoda nije dosta velika naša krivica i jarosni gnjev na Izraelu.«  <span class="brojRetka" id="14">14</span>Tada ostaviše ratnici roblje i plijen pred knezovima i svim zborom.  <span class="brojRetka" id="15">15</span>Onda su poimence prozvani ljudi ustali, osokolili robove, obukli sve gole u odjeću iz plijena; a kad su ih obukli, obuli, nahranili, napojili i namazali, poveli su na magarcima sve iznemogle i odveli ih u palmov grad Jerihon do njihove braće, a potom se vratili u Samariju.</p><p class="noviRedak"> <h4>Ahazovi prijestupi</h4><p class="pocetakParagrafa"> <span class="brojRetka" id="16">16</span>U to je doba kralj Ahaz zamolio asirske kraljeve da mu pomognu.</p><p class="pocetakParagrafa"> <span class="brojRetka" id="17">17</span>Edomci bijahu opet navalili i porazili Judejce te ih odveli u roblje.  <span class="brojRetka" id="18">18</span>Filistejci se raširili po gradovima Judejske Šefele i Negeba i, zauzevši Bet-Šemeš, Ajalon, Gederot i Soko sa selima, Timnu sa selima i Gimzo sa selima, nastanili se ondje.  <span class="brojRetka" id="19">19</span>Jahve je počeo ponižavati Judejce zbog judejskoga kralja Ahaza, jer je Ahaz razuzdao Judejce i teško se iznevjerio Jahvi.</p><p class="pocetakParagrafa"> <span class="brojRetka" id="20">20</span>Došao je na nj asirski kralj Tiglat-Pileser i pritijesnio ga umjesto da ga utvrdi.  <span class="brojRetka" id="21">21</span>Ahaz bijaše opljačkao Jahvin dom, kraljevski dvor i knezove, i sve to dao asirskom kralju, ali mu ništa nije pomoglo.  <span class="brojRetka" id="22">22</span>Dok je bio u nevolji, postao je još nevjerniji Jahvi; takav je bio kralj Ahaz.  <span class="brojRetka" id="23">23</span>Počeo je žrtvovati damaščanskim bogovima koji su ga porazili, misleći: »Kad bogovi aramejskih kraljeva njima pomažu, žrtvovat ću im da bi i meni pomagali.« Ali su oni bili na propast njemu i svem Izraelu.</p><p class="pocetakParagrafa"> <span class="brojRetka" id="24">24</span>Ahaz je pokupio posuđe iz Božjega doma, slupao ga, zatvorio vrata Jahvina doma i podigao žrtvenike po svim uglovima u Jeruzalemu.  <span class="brojRetka" id="25">25</span>I u svakom je pojedinom judejskom gradu podigao uzvišice da kadi tuđim bogovima, dražeći Jahvu, Boga otaca.</p><p class="pocetakParagrafa"> <span class="brojRetka" id="26">26</span>Ostala su njegova djela i svi njegovi putovi, od prvih do posljednjih, zapisani u Knjizi o judejskim i izraelskim kraljevima.  <span class="brojRetka" id="27">27</span>Onda je Ahaz počinuo kod otaca. Sahranili su ga u Gradu, u Jeruzalemu, ali ga nisu unijeli u grobnicu judejskih kraljeva. Na njegovo se mjesto zakraljio sin mu Ezekija.</p></p></p></p>