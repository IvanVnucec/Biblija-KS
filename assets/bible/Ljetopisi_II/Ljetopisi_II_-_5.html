<p class="pocetakParagrafa"> <span class="brojRetka" id="1">1</span>Tako bi priveden kraju posao što ga Salomon obavi za dom Jahvin. Salomon unese sve svete darove oca svoga Davida – srebro, zlato i sve posuđe – i stavi ih u riznicu Božjega doma.</p><p class="noviRedak"> <h4>Prijenos Kovčega</h4><p class="pocetakParagrafa"> <span class="brojRetka" id="2">2</span>Tada Salomon sazva u Jeruzalem sve Izraelove starješine, knezove plemenske i glavare obiteljske, da se prenese Kovčeg saveza Jahvina iz Davidova grada, to jest sa Siona.  <span class="brojRetka" id="3">3</span>Svi se ljudi Izraelovi sabraše pred kraljem na blagdan što je u sedmom mjesecu.  <span class="brojRetka" id="4">4</span>Kad se sastadoše sve Izraelove starješine, leviti ponesoše Kovčeg  <span class="brojRetka" id="5">5</span>i Šator sastanka sa svim posvećenim priborom što bješe u Šatoru; svećenici ih i leviti prenesoše.</p><p class="pocetakParagrafa"> <span class="brojRetka" id="6">6</span>Potom kralj Salomon i sva izraelska zajednica što se sabra k njemu žrtvovaše pred Kovčegom toliko ovaca i goveda da se ne mogahu ni prebrojiti ni procijeniti.  <span class="brojRetka" id="7">7</span>Svećenici donesoše Kovčeg saveza Jahvina na njegovo mjesto, u Debir Doma, to jest u Svetinju nad svetinjama, pod krila kerubínā.  <span class="brojRetka" id="8">8</span>Kerubini su imali raširena krila nad mjestom gdje stajaše Kovčeg i zaklanjahu Kovčeg i njegove motke.  <span class="brojRetka" id="9">9</span>Motke su bile tako dugačke da su im se krajevi vidjeli iz svetišta nasuprot Debiru, ali se nisu vidjele izvana i ondje stoje do dana današnjega.  <span class="brojRetka" id="10">10</span>U Kovčegu nije bilo ništa osim dviju ploča koje metnu Mojsije na Horebu, gdje Jahve sklopi Savez s Izraelcima pošto iziđoše iz Egipta.</p><p class="noviRedak"> <h4>Bog ulazi u posjed Hrama</h4><p class="pocetakParagrafa"> <span class="brojRetka" id="11">11</span>Svi svećenici izađoše iz Svetišta, jer su se svi nazočni svećenici posvetili bez obzira na redove.  <span class="brojRetka" id="12">12</span>Svi levitski pjevači, Asaf, Heman, Jedutun sa sinovima i braćom, stajahu obučeni u bez, s cimbalima, harfama i citrama, istočno od žrtvenika, a s njima sto i dvadeset svećenika koji su trubili u trube.  <span class="brojRetka" id="13">13</span>I dok su trubili i pjevali složno kao jedan i jednoglasno hvalili i slavili Jahvu, podižući glas uz trube, cimbale i druga glazbala, hvaleći Jahvu »jer je dobar i jer je vječna njegova ljubav«, oblak ispuni dom Jahvin.  <span class="brojRetka" id="14">14</span>Svećenici ne mogoše od oblaka nastaviti službe: slava Jahvina ispuni Božji dom!</p><p class="noviRedak"> </p></p></p>