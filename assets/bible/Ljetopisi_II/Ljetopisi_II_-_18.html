<h4>Savez s Ahabom i proroci</h4><p class="pocetakParagrafa"> <span class="brojRetka" id="1">1</span>Jošafat je stekao veliko bogatstvo i slavu te se sprijateljio s Ahabom.  <span class="brojRetka" id="2">2</span>Poslije nekoliko godina došao je k Ahabu u Samariju. Ahab nakla mnogo sitne stoke i goveda njemu i ljudima što su bili s njim i nagovaraše ga da pođe na Ramot Gilead.  <span class="brojRetka" id="3">3</span>Izraelski kralj Ahab upita judejskoga kralja Jošafata: »Hoćeš li poći sa mnom na Ramot Gilead?« On odgovori: »Ja sam kao i ti, moj je narod kao i tvoj; s tobom ćemo u rat.«</p><p class="pocetakParagrafa"> <span class="brojRetka" id="4">4</span>Jošafat još reče kralju izraelskom: »De, posavjetuj se prije s Jahvom!«  <span class="brojRetka" id="5">5</span>Tada kralj izraelski sakupi proroke, njih četiri stotine, i upita ih: »Hoćemo li zavojštiti na Ramot Gilead ili da se okanim toga?« Oni odgovoriše: »Idi, jer će ga Bog predati kralju u ruke.«  <span class="brojRetka" id="6">6</span>Ali Jošafat upita: »Ima li ovdje još koji prorok Jahvin da i njega upitamo?«  <span class="brojRetka" id="7">7</span>Kralj izraelski odgovori Jošafatu: »Ima još jedan čovjek preko koga bismo mogli upitati Jahvu, ali ga mrzim jer mi ne proriče dobra, nego uvijek samo zlo; to je Mihej, sin Jimlin.« Jošafat reče: »Neka kralj ne govori tako!«  <span class="brojRetka" id="8">8</span>Tada kralj izraelski dozva jednoga dvoranina i reče mu: »Brže dovedi Jimlina sina Miheja!«</p><p class="pocetakParagrafa"> <span class="brojRetka" id="9">9</span>Izraelski kralj i judejski kralj Jošafat sjedili su svaki na svojem prijestolju, u svečanim haljinama, na gumnu pred Samarijskim vratima, a proroci proricali pred njima.  <span class="brojRetka" id="10">10</span>Kenaanin sin Sidkija napravi sebi željezne rogove i reče: »Ovako veli Jahve: ‘Njima ćeš bosti Aramejce dokle ih god ne zatreš.’«  <span class="brojRetka" id="11">11</span>Tako su i svi drugi proroci proricali govoreći: »Idi na Ramot Gilead, uspjet ćeš: Jahve će ga predati kralju u ruke.«</p><p class="pocetakParagrafa"> <span class="brojRetka" id="12">12</span>Glasnik koji bijaše otišao da zove Miheja reče mu: »Evo, svi proroci složno proriču dobro kralju. Govori i ti kao jedan od njih i proreci uspjeh!«  <span class="brojRetka" id="13">13</span>Ali Mihej odvrati: »Živoga mi Jahve, govorit ću ono što mi Bog kaže!«</p><p class="pocetakParagrafa"> <span class="brojRetka" id="14">14</span>Kad dođe pred kralja, upita ga kralj: »Miheju, da pođem u rat na Ramot Gilead ili da se okanim toga?« On odgovori: »Idite i uspjet ćete, jer će vam se predati u ruke!«  <span class="brojRetka" id="15">15</span>Nato mu kralj reče: »Koliko ću te puta zaklinjati da mi kažeš samo istinu u Jahvino ime?«</p><p class="pocetakParagrafa"> <span class="brojRetka" id="16">16</span>Tada Mihej odgovori:</p><p class="stih2">»Sav Izrael vidim rasut po gorama</p><p class="stih2">kao stado bez pastira.</p><p class="stih2">I Jahve veli: ‘Nemaju više gospodara,</p><p class="stih2">neka se u miru kući vrate!’«</p><p class="pocetakParagrafa"> <span class="brojRetka" id="17">17</span>Tada izraelski kralj reče Jošafatu:</p><p class="pocetakParagrafa">»Nisam li ti rekao da mi neće proreći dobro, nego zlo?«</p><p class="pocetakParagrafa"> <span class="brojRetka" id="18">18</span>A Mihej reče:</p><p class="pocetakParagrafa">»Zato čujte riječ Jahvinu. Vidio sam Jahvu gdje sjedi na prijestolju, a sva mu vojska nebeska stajaše zdesna i slijeva.  <span class="brojRetka" id="19">19</span>Jahve upita: ‘Tko će zavesti izraelskoga kralja Ahaba da otiđe i padne u Ramot Gileadu?’ Jedan reče ovo, drugi ono.  <span class="brojRetka" id="20">20</span>Tada uđe jedan duh, stade pred Jahvu i reče: ‘Ja ću ga zavesti!’ Jahve ga upita: ‘Kako?’  <span class="brojRetka" id="21">21</span>On odvrati: ‘Izaći ću i bit ću lažljiv duh u ustima svih njegovih proroka.’ Jahve mu reče: ‘Ti ćeš ga zavesti. I uspjet ćeš. Idi i učini tako!’  <span class="brojRetka" id="22">22</span>Tako je, evo, Jahve stavio lažljiva duha u usta tvojim prorocima; ali ti Jahve navješćuje zlo.«</p><p class="pocetakParagrafa"> <span class="brojRetka" id="23">23</span>Tada pristupi Kenaanin sin Sidkija i udari Miheja po obrazu pitajući: »Zar je Jahvin duh mene napustio da bi govorio s tobom?«  <span class="brojRetka" id="24">24</span>Mihej odvrati: »Vidjet ćeš onoga dana kad budeš bježao iz sobe u sobu da se sakriješ.«  <span class="brojRetka" id="25">25</span>Tada izraelski kralj naredi: »Uhvatite Miheja i odvedite ga gradskom zapovjedniku Amonu i kraljeviću Joašu.  <span class="brojRetka" id="26">26</span>Recite im: ‘Ovako veli kralj: Bacite ovoga u tamnicu i držite ga na suhu kruhu i vodi dok se sretno ne vratim.’«  <span class="brojRetka" id="27">27</span>Mihej reče: »Ako se doista sretno vratiš, onda nije Jahve govorio iz mene!« I nadoda: »Čujte, svi puci!«</p><p class="pocetakParagrafa"> <span class="brojRetka" id="28">28</span>Izraelski kralj i judejski kralj Jošafat krenuše na Ramot Gilead.  <span class="brojRetka" id="29">29</span>Izraelski kralj reče Jošafatu: »Ja ću se preobući i onda ući u boj, a ti ostani u svojoj odjeći!« Preobuče se tada izraelski kralj i oni krenuše u boj.  <span class="brojRetka" id="30">30</span>Aramejski kralj naredi zapovjednicima bojnih kola: »Ne udarajte ni na maloga ni na velikoga, nego jedino na izraelskoga kralja!«  <span class="brojRetka" id="31">31</span>Kad zapovjednici bojnih kola ugledaše Jošafata, rekoše: »To je izraelski kralj!« I krenuše na nj da udare. Ali Jošafat povika za pomoć te mu Jahve pomože i odvrati ih od njega.  <span class="brojRetka" id="32">32</span>Kad zapovjednici bojnih kola vidješe da to nije izraelski kralj, okrenuše se od njega.</p><p class="pocetakParagrafa"> <span class="brojRetka" id="33">33</span>Jedan nasumce odape i ustrijeli izraelskoga kralja između nabora na pojasu i oklopa. Kralj reče vozaču: »Potegni uzdu i izvedi me iz boja jer sam ranjen.«  <span class="brojRetka" id="34">34</span>Boj je onoga dana bio sve žešći, ali se izraelski kralj držao uspravno na bojnim kolima prema Aramejcima sve do večeri. Umro je o zalasku sunca.</p>