<h4>Pouka o molitvi</h4><p class="pocetakParagrafa"> <span class="brojRetka" id="1">1</span>Jednom je Isus na nekome mjestu molio. Čim presta, reče mu jedan od učenika: »Gospodine, nauči nas moliti kao što je i Ivan naučio svoje učenike.«  <span class="brojRetka" id="2">2</span>On im reče: »Kad molite, govorite:</p><p class="noviRedak"> </p><p class="stih1">‘Oče!</p><p class="stih1">Sveti se ime tvoje!</p><p class="stih1">Dođi kraljevstvo tvoje!</p><p class="stih1"> <span class="brojRetka" id="3">3</span>Kruh naš svagdanji</p><p class="stih1">daji nam svaki dan!</p><p class="stih1"> <span class="brojRetka" id="4">4</span>I otpusti nam grijehe naše:</p><p class="stih1">ta i mi otpuštamo</p><p class="stih1">svakom dužniku svojem!</p><p class="stih1">I ne uvedi nas u napast!’«</p><p class="noviRedak"> </p><p class="pocetakParagrafa"> <span class="brojRetka" id="5">5</span>I reče im: »Tko to od vas ima ovakva prijatelja? Pođe k njemu o ponoći i rekne mu: ‘Prijatelju, posudi mi tri kruha.  <span class="brojRetka" id="6">6</span>Prijatelj mi se s puta svratio te nemam što staviti preda nj!’  <span class="brojRetka" id="7">7</span>A onaj mu iznutra odgovori: ‘Ne dosađuj mi! Vrata su već zatvorena, a dječica sa mnom u postelji. Ne mogu ustati da ti dadnem ...’  <span class="brojRetka" id="8">8</span>Kažem vam: ako i ne ustane da mu dadne zato što mu je prijatelj, ustat će i dati mu što god treba zbog njegove bezočnosti.«</p><p class="pocetakParagrafa"> <span class="brojRetka" id="9">9</span>»I ja vama kažem: Ištite i dat će vam se! Tražite i naći ćete! Kucajte i otvorit će vam se!  <span class="brojRetka" id="10">10</span>Doista, tko god ište, prima; i tko traži, nalazi; i onomu tko kuca, otvorit će se.«</p><p class="pocetakParagrafa"> <span class="brojRetka" id="11">11</span>»A koji je to otac među vama: kad ga sin zaište ribu, zar će mu mjesto ribe zmiju dati?  <span class="brojRetka" id="12">12</span>Ili kad zaište jaje, zar će mu dati štipavca?  <span class="brojRetka" id="13">13</span>Ako dakle vi, iako zli, znate dobrim darima darivati djecu svoju, koliko li će više Otac s neba obdariti Duhom Svetim one koji ga zaištu!«</p><p class="noviRedak"> <h4>Isus i Beelzebul</h4><p class="pocetakParagrafa"> <span class="brojRetka" id="14">14</span>I istjerivaše đavla koji bijaše nijem. Kad iziđe đavao, progovori njemak. I mnoštvo se divilo.  <span class="brojRetka" id="15">15</span>A neki od njih rekoše: »Po Beelzebulu, poglavici đavolskom, izgoni đavle!«  <span class="brojRetka" id="16">16</span>A drugi su, iskušavajući ga, tražili od njega kakav znak s neba.  <span class="brojRetka" id="17">17</span>Ali on, znajući njihove misli, reče im: »Svako kraljevstvo u sebi razdijeljeno opustjet će i kuća će na kuću pasti.  <span class="brojRetka" id="18">18</span>Ako je dakle Sotona u sebi razdijeljen, kako će opstati kraljevstvo njegovo? Jer vi kažete da ja po Beelzebulu izgonim đavle.  <span class="brojRetka" id="19">19</span>Ako dakle ja po Beelzebulu izgonim đavle, po kome ih vaši sinovi izgone? Zato će vam oni biti suci.  <span class="brojRetka" id="20">20</span>Ali ako ja prstom Božjim izgonim đavle, zbilja je došlo k vama kraljevstvo Božje.«</p><p class="pocetakParagrafa"> <span class="brojRetka" id="21">21</span>»Dokle god jaki i naoružani čuva svoj stan, u miru je sav njegov posjed.  <span class="brojRetka" id="22">22</span>Ali ako dođe jači od njega, svlada ga i otme mu sve njegovo oružje u koje se uzdao, a plijen razdijeli.«</p><p class="pocetakParagrafa"> <span class="brojRetka" id="23">23</span>»Tko nije sa mnom, protiv mene je. I tko sa mnom ne sabire, rasipa.«</p><p class="noviRedak"> <h4>Ponovni pad</h4><p class="pocetakParagrafa"> <span class="brojRetka" id="24">24</span>»Kad nečisti duh iziđe iz čovjeka, luta bezvodnim mjestima tražeći spokoja. Kad ga ne nađe, rekne: ‘Vratit ću se u kuću odakle iziđoh.’  <span class="brojRetka" id="25">25</span>Došavši, nađe je pometenu i uređenu.  <span class="brojRetka" id="26">26</span>Tada ode i uzme sa sobom sedam drugih duhova, gorih od sebe, te uđu i nastane se ondje. Na kraju bude onomu čovjeku gore nego na početku.«</p><p class="noviRedak"> <h4>Pravo blaženstvo</h4><p class="pocetakParagrafa"> <span class="brojRetka" id="27">27</span>Dok je on to govorio, povika neka žena iz mnoštva: »Blažena utroba koja te nosila i prsi koje si sisao!«  <span class="brojRetka" id="28">28</span>On odgovori: »Još blaženiji oni koji slušaju riječ Božju i čuvaju je!«</p><p class="noviRedak"> <h4>Jonin znak</h4><p class="pocetakParagrafa"> <span class="brojRetka" id="29">29</span>Kad je nagrnulo mnoštvo, poče im Isus govoriti: »Naraštaj ovaj naraštaj je opak. Znak traži, ali mu se znak neće dati doli znak Jonin.  <span class="brojRetka" id="30">30</span>Doista, kao što je Jona bio znak Ninivljanima, tako će biti i Sin Čovječji ovomu naraštaju.«</p><p class="pocetakParagrafa"> <span class="brojRetka" id="31">31</span>»Kraljica će Juga ustati na Sudu s ljudima ovog naraštaja i osuditi ih jer je s krajeva zemlje došla čuti mudrost Salomonovu, a evo ovdje i više od Salomona!  <span class="brojRetka" id="32">32</span>Ninivljani će ustati na Sudu s ovim naraštajem i osuditi ga jer se obratiše na propovijed Joninu, a evo ovdje i više od Jone!«</p><p class="noviRedak"> <h4>Druga prispodoba o svjetiljci</h4><p class="pocetakParagrafa"> <span class="brojRetka" id="33">33</span>»Nitko ne užiže svjetiljku da je stavi u zakutak ili pod posudu, nego na svijećnjak da oni koji ulaze vide svjetlost.  <span class="brojRetka" id="34">34</span>Oko je svjetiljka tvomu tijelu. Kad ti je oko bistro, sve ti je tijelo svijetlo. A kad je ono nevaljalo, i tijelo ti je tamno.  <span class="brojRetka" id="35">35</span>Pazi dakle da svjetlost koja je u tebi ne bude tamna.  <span class="brojRetka" id="36">36</span>Ako ti dakle sve tijelo bude svijetlo, bez djelića tame, bit će posve svijetlo, kao kad te svjetiljka svojim sjajem rasvjetljuje.«</p><p class="noviRedak"> <h4>Protiv farizejâ i zakonoznanaca</h4><p class="pocetakParagrafa"> <span class="brojRetka" id="37">37</span>Dok je on govorio, pozva ga neki farizej k sebi na objed. On uđe i priđe k stolu.  <span class="brojRetka" id="38">38</span>Vidjevši to, farizej se začudi što se Isus prije objeda ne opra.  <span class="brojRetka" id="39">39</span>A Gospodin mu reče: »Da, vi farizeji čistite vanjštinu čaše i zdjele, a nutrina vam je puna grabeža i pakosti.  <span class="brojRetka" id="40">40</span>Bezumnici! Nije li onaj koji načini vanjštinu načinio i nutrinu?  <span class="brojRetka" id="41">41</span>Nego, dajte za milostinju ono iznutra i gle – sve vam je čisto.«</p><p class="pocetakParagrafa"> <span class="brojRetka" id="42">42</span>»Ali jao vama, farizeji! Namirujete desetinu od metvice i rutvice i svake vrste povrća, a ne marite za pravednost i ljubav Božju. Ovo je trebalo činiti, a ono ne zanemariti.«</p><p class="pocetakParagrafa"> <span class="brojRetka" id="43">43</span>»Jao vama, farizeji! Volite prvo sjedalo u sinagogama i pozdrave na trgovima.  <span class="brojRetka" id="44">44</span>Jao vama! Vi ste kao nezamjetljivi grobovi po kojima ljudi ne znajući hode.«</p><p class="pocetakParagrafa"> <span class="brojRetka" id="45">45</span>Nato će neki zakonoznanac: »Učitelju, tako govoreći i nas vrijeđaš.«  <span class="brojRetka" id="46">46</span>A on reče: »Jao i vama, zakonoznanci! Tovarite na ljude terete nepodnosive, a sami ni da ih se jednim prstom dotaknete.«</p><p class="pocetakParagrafa"> <span class="brojRetka" id="47">47</span>»Jao vama! Podižete spomenike prorocima, a vaši ih oci ubiše.  <span class="brojRetka" id="48">48</span>Zato ste svjedoci i sumišljenici djela svojih otaca: oni ih ubiše, a vi spomenike podižete!  <span class="brojRetka" id="49">49</span>Zbog toga i kaza Mudrost Božja: ‘Poslat ću k njima proroke i apostole. Neke će poubijati i prognati –  <span class="brojRetka" id="50">50</span>da se od ovog naraštaja zatraži krv svih proroka prolivena od postanka svijeta,  <span class="brojRetka" id="51">51</span>od krvi Abelove do krvi Zaharije, koji je pogubljen između žrtvenika i svetišta.’ Da, kažem vam, tražit će se od ovoga naraštaja!«</p><p class="pocetakParagrafa"> <span class="brojRetka" id="52">52</span>»Jao vama, zakonoznanci! Uzeste ključ znanja: sami ne uđoste, a spriječiste one koji htjedoše ući.«</p><p class="pocetakParagrafa"> <span class="brojRetka" id="53">53</span>Kad Isus izađe odande, stadoše pismoznanci i farizeji žestoko na nj navaljivati i postavljati mu mnoga pitanja  <span class="brojRetka" id="54">54</span>vrebajući na nj, ne bi li štogod ulovili iz njegovih usta.</p></p></p></p></p></p></p>