<h4>Brzo promijenite život!</h4><p class="pocetakParagrafa"> <span class="brojRetka" id="1">1</span>Upravo u taj čas dođoše neki te mu javiše što se dogodilo s Galilejcima kojih je krv Pilat pomiješao s krvlju njihovih žrtava.  <span class="brojRetka" id="2">2</span>Isus im odgovori: »Mislite li da ti Galilejci, jer tako postradaše, bijahu grešniji od drugih Galilejaca?  <span class="brojRetka" id="3">3</span>Nipošto, kažem vam, nego ako se ne obratite, svi ćete slično propasti!  <span class="brojRetka" id="4">4</span>Ili onih osamnaest na koje se srušila kula u Siloamu i ubila ih, zar mislite da su oni bili veći dužnici od svih Jeruzalemaca?  <span class="brojRetka" id="5">5</span>Nipošto, kažem vam, nego ako se ne obratite, svi ćete tako propasti.«</p><p class="noviRedak"> <h4>Neplodna smokva</h4><p class="pocetakParagrafa"> <span class="brojRetka" id="6">6</span>Nato im pripovjedi ovu prispodobu: »Imao netko smokvu zasađenu u svom vinogradu. Dođe tražeć ploda na njoj i ne nađe  <span class="brojRetka" id="7">7</span>pa reče vinogradaru: ‘Evo, već tri godine dolazim i tražim ploda na ovoj smokvi i ne nalazim. Posijeci je. Zašto da iscrpljuje zemlju?’  <span class="brojRetka" id="8">8</span>A on mu odgovori: ‘Gospodaru, ostavi je još ove godine dok je ne okopam i ne pognojim.  <span class="brojRetka" id="9">9</span>Možda će ubuduće ipak uroditi. Ako li ne, posjeći ćeš je.’«</p><p class="noviRedak"> <h4>Ozdravljenje zgrbljene žene u subotu</h4><p class="pocetakParagrafa"> <span class="brojRetka" id="10">10</span>Jedne je subote naučavao u nekoj sinagogi.  <span class="brojRetka" id="11">11</span>Kad eto žene koja je osamnaest godina imala duha bolesti. Bila je zgrbljena i nikako se nije mogla uspraviti.  <span class="brojRetka" id="12">12</span>Kad je Isus opazi, dozva je i reče joj: »Ženo, oslobođena si svoje bolesti!«  <span class="brojRetka" id="13">13</span>I položi na nju ruke, a ona se umah uspravi i poče slaviti Boga.</p><p class="pocetakParagrafa"> <span class="brojRetka" id="14">14</span>Nadstojnik sinagoge – ozlovoljen što je Isus u subotu izliječio – govoraše mnoštvu: »Šest je dana u koje treba raditi! U te dakle dane dolazite i liječite se, a ne u dan subotnji!«  <span class="brojRetka" id="15">15</span>Odgovori mu Gospodin: »Licemjeri! Ne driješi li svaki od vas u subotu svoga vola ili magarca od jasala da ga vodi na vodu?  <span class="brojRetka" id="16">16</span>Nije li dakle i ovu kćer Abrahamovu, koju Sotona sveza evo osamnaest je već godina, trebalo odriješiti od tih spona u dan subotnji?«</p><p class="pocetakParagrafa"> <span class="brojRetka" id="17">17</span>Na te njegove riječi postidješe se svi protivnici njegovi, a sav se narod radovaše zbog svega čime se on proslavio.</p><p class="noviRedak"> <h4>Prispodoba o gorušičinu zrnu</h4><p class="pocetakParagrafa"> <span class="brojRetka" id="18">18</span>Govoraše dakle: »Čemu je slično kraljevstvo Božje? Čemu da ga prispodobim?  <span class="brojRetka" id="19">19</span>Ono je kao kad čovjek uze gorušičino zrno i baci ga u svoj vrt. Uzraste i razvi se u stablo te mu se ptice nebeske gnijezde po granama.«</p><p class="noviRedak"> <h4>Prispodoba o kvascu</h4><p class="pocetakParagrafa"> <span class="brojRetka" id="20">20</span>I opet im reče: »Čemu da prispodobim kraljevstvo Božje?  <span class="brojRetka" id="21">21</span>Ono je kao kad žena uze kvasac i zamijesi ga u tri mjere brašna dok sve ne uskisne.«</p><p class="noviRedak"> <h4>Odbačenje nevjernih Židova. Poziv poganima</h4><p class="pocetakParagrafa"> <span class="brojRetka" id="22">22</span>Putujući tako u Jeruzalem, prolazio je i naučavao gradovima i selima.  <span class="brojRetka" id="23">23</span>Reče mu tada netko: »Gospodine, je li malo onih koji se spašavaju?« A on im reče:  <span class="brojRetka" id="24">24</span>»Borite se da uđete na uska vrata jer mnogi će, velim vam, tražiti da uđu, ali neće moći.«</p><p class="pocetakParagrafa"> <span class="brojRetka" id="25">25</span>»Kada gospodar kuće ustane i zaključa vrata, a vi stojeći vani počnete kucati na vrata: ‘Gospodine, otvori nam!’, on će vam odgovoriti: ‘Ne znam vas odakle ste!’  <span class="brojRetka" id="26">26</span>Tada ćete početi govoriti: ‘Pa mi smo s tobom jeli i pili, po našim si trgovima naučavao!’  <span class="brojRetka" id="27">27</span>A on će vam reći: ‘Kažem vam: ne znam odakle ste. Odstupite od mene, svi zlotvori!’«</p><p class="pocetakParagrafa"> <span class="brojRetka" id="28">28</span>»Ondje će biti plač i škrgut zubi kad ugledate Abrahama i Izaka i Jakova i sve proroke u kraljevstvu Božjem, a sebe vani, izbačene.  <span class="brojRetka" id="29">29</span>I doći će s istoka i zapada, sa sjevera i juga i sjesti za stol u kraljevstvu Božjem.  <span class="brojRetka" id="30">30</span>Evo, ima posljednjih koji će biti prvi, ima i prvih koji će biti posljednji.«</p><p class="noviRedak"> <h4>Herod lisica</h4><p class="pocetakParagrafa"> <span class="brojRetka" id="31">31</span>U taj čas pristupe neki farizeji i reknu mu: »Otiđi, otputuj odavde jer te Herod hoće ubiti.«  <span class="brojRetka" id="32">32</span>A on će njima: »Idite i kažite toj lisici: ‘Evo, izgonim đavle i liječim danas i sutra, a treći dan dovršujem.  <span class="brojRetka" id="33">33</span>Ali danas, sutra i prekosutra moram nastaviti put jer ne priliči da prorok pogine izvan Jeruzalema.’«</p><p class="noviRedak"> <h4>Prijetnja Jeruzalemu</h4><p class="pocetakParagrafa"> <span class="brojRetka" id="34">34</span>»Jeruzaleme, Jeruzaleme, koji ubijaš proroke i kamenuješ one što su tebi poslani! Koliko li puta htjedoh skupiti djecu tvoju kao kvočka piliće pod krila i ne htjedoste!  <span class="brojRetka" id="35">35</span>Evo, napuštena vam kuća. A kažem vam, nećete me vidjeti dok ne dođe čas te reknete: »Blagoslovljen Onaj koji dolazi u ime Gospodnje!«</p></p></p></p></p></p></p></p>