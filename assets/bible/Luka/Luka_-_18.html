<h4>Ustrajnost u molitvi</h4><p class="pocetakParagrafa"> <span class="brojRetka" id="1">1</span>Kaza im i prispodobu kako valja svagda moliti i nikada ne sustati:  <span class="brojRetka" id="2">2</span>»U nekom gradu bio sudac. Boga se nije bojao, za ljude nije mario.  <span class="brojRetka" id="3">3</span>U tom gradu bijaše i neka udovica. Dolazila k njemu i molila: ‘Obrani me od mog tužitelja!’  <span class="brojRetka" id="4">4</span>No on ne htjede zadugo. Napokon reče u sebi: ‘Iako se Boga ne bojim nit za ljude marim, ipak,  <span class="brojRetka" id="5">5</span>jer mi udovica ova dodijava, obranit ću je da vječno ne dolazi mučiti me.’«</p><p class="pocetakParagrafa"> <span class="brojRetka" id="6">6</span>Nato reče Gospodin: »Čujte što govori nepravedni sudac!  <span class="brojRetka" id="7">7</span>Neće li onda Bog obraniti svoje izabrane koji dan i noć vape k njemu sve ako i odgađa stvar njihovu?  <span class="brojRetka" id="8">8</span>Kažem vam, ustat će žurno na njihovu obranu. Ali kad Sin Čovječji dođe, hoće li naći vjere na zemlji?«</p><p class="noviRedak"> <h4>Farizej i carinik</h4><p class="pocetakParagrafa"> <span class="brojRetka" id="9">9</span>Nekima pak koji se pouzdavahu u sebe da su pravednici, a druge podcjenjivahu, reče zatim ovu prispodobu:  <span class="brojRetka" id="10">10</span>»Dva čovjeka uziđoše u Hram pomoliti se: jedan farizej, drugi carinik.  <span class="brojRetka" id="11">11</span>Farizej se uspravan ovako u sebi molio: ‘Bože, hvala ti što nisam kao ostali ljudi: grabežljivci, nepravednici, preljubnici ili – kao ovaj carinik.  <span class="brojRetka" id="12">12</span>Postim dvaput u tjednu, dajem desetinu od svega što steknem.’  <span class="brojRetka" id="13">13</span>A carinik, stojeći izdaleka, ne usudi se ni očiju podignuti k nebu, nego se udaraše u prsa govoreći: ‘Bože, milostiv budi meni grešniku!’  <span class="brojRetka" id="14">14</span>Kažem vam: ovaj siđe opravdan kući svojoj, a ne onaj! Svaki koji se uzvisuje, bit će ponižen; a koji se ponizuje, bit će uzvišen.«</p><p class="noviRedak"> <h4>Isus i djeca</h4><p class="pocetakParagrafa"> <span class="brojRetka" id="15">15</span>A donosili mu i dojenčad da ih se dotakne. Vidjevši to, učenici im branili.  <span class="brojRetka" id="16">16</span>A Isus ih dozva i reče: »Pustite dječicu neka dolaze k meni i ne priječite im jer takvih je kraljevstvo Božje.«</p><p class="pocetakParagrafa"> <span class="brojRetka" id="17">17</span>»Zaista, kažem vam, tko ne primi kraljevstva Božjega kao dijete, ne, u nj neće ući.«</p><p class="noviRedak"> <h4>Opasnost bogatstva</h4><p class="pocetakParagrafa"> <span class="brojRetka" id="18">18</span>I upita ga neki uglednik: »Učitelju dobri, što mi je činiti da baštinim život vječni?«  <span class="brojRetka" id="19">19</span>Reče mu Isus: »Što me zoveš dobrim? Nitko nije dobar, doli Bog jedini.  <span class="brojRetka" id="20">20</span>Zapovijedi znaš:</p><p class="noviRedak"> </p><p class="stih2">Ne čini preljuba!</p><p class="stih2">Ne ubij!</p><p class="stih2">Ne ukradi!</p><p class="stih2">Ne svjedoči lažno!</p><p class="stih2">Poštuj oca svoga i majku!«</p><p class="noviRedak"> </p><p class="pocetakParagrafa"> <span class="brojRetka" id="21">21</span>A onaj će: »Sve sam to čuvao od mladosti.«  <span class="brojRetka" id="22">22</span>Čuvši to, Isus mu reče: »Još ti jedno preostaje: sve što imaš prodaj i razdaj siromasima pa ćeš imati blago na nebu. A onda dođi i idi za mnom.«  <span class="brojRetka" id="23">23</span>Kad je on to čuo, ražalosti se jer bijaše silno bogat.</p><p class="pocetakParagrafa"> <span class="brojRetka" id="24">24</span>Vidjevši ga, reče Isus: »Kako li je teško imućnicima u kraljevstvo Božje!  <span class="brojRetka" id="25">25</span>Lakše je devi kroz uši iglene nego bogatašu u kraljevstvo Božje.«</p><p class="pocetakParagrafa"> <span class="brojRetka" id="26">26</span>Koji su to čuli, rekoše: »Pa tko se onda može spasiti?«  <span class="brojRetka" id="27">27</span>A on će: »Što je nemoguće ljudima, moguće je Bogu.«</p><p class="pocetakParagrafa"> <span class="brojRetka" id="28">28</span>Nato reče Petar: »Evo, mi ostavismo svoje i pođosmo za tobom.«  <span class="brojRetka" id="29">29</span>Isus će im: »Zaista, kažem vam, nema ga tko bi ostavio kuću, ili ženu, ili braću, ili roditelje, ili djecu poradi kraljevstva Božjega,  <span class="brojRetka" id="30">30</span>a da ne bi primio mnogostruko već u ovom vremenu, i u budućem vijeku život vječni.«</p><p class="noviRedak"> <h4>Treći navještaj muke i uskrsnuća</h4><p class="pocetakParagrafa"> <span class="brojRetka" id="31">31</span>I uzevši sa sobom dvanaestoricu, reče im: »Evo uzlazimo u Jeruzalem i na Sinu Čovječjem ispunit će se sve što su napisali proroci:  <span class="brojRetka" id="32">32</span>doista, bit će predan poganima, izrugan, zlostavljan i popljuvan;  <span class="brojRetka" id="33">33</span>i pošto ga izbičuju, ubit će ga, ali on će treći dan ustati.«</p><p class="pocetakParagrafa"> <span class="brojRetka" id="34">34</span>No oni ništa od toga ne razumješe. Te im riječi bijahu skrivene i ne shvaćahu što bijaše rečeno.</p><p class="noviRedak"> <h4>Jerihonski slijepac</h4><p class="pocetakParagrafa"> <span class="brojRetka" id="35">35</span>A kad se približavao Jerihonu, neki slijepac sjedio kraj puta i prosio.  <span class="brojRetka" id="36">36</span>Čuvši gdje mnoštvo prolazi, raspitivao se što je to.  <span class="brojRetka" id="37">37</span>Rekoše mu: »Isus Nazarećanin prolazi.«  <span class="brojRetka" id="38">38</span>Tada povika: »Isuse, Sine Davidov, smiluj mi se!«  <span class="brojRetka" id="39">39</span>Oni ga sprijeda ušutkivali, ali on je još jače vikao: »Sine Davidov, smiluj mi se!«</p><p class="pocetakParagrafa"> <span class="brojRetka" id="40">40</span>Isus se zaustavi i zapovjedi da ga dovedu k njemu. Kad se on približi, upita ga:  <span class="brojRetka" id="41">41</span>»Što hoćeš da ti učinim?« A on će: »Gospodine, da progledam.«  <span class="brojRetka" id="42">42</span>Isus će mu: »Progledaj! Vjera te tvoja spasila.«  <span class="brojRetka" id="43">43</span>I umah progleda i uputi se za njim slaveći Boga. I sav narod koji to vidje dade hvalu Bogu.</p></p></p></p></p></p>