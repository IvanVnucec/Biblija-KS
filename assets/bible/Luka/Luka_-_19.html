<h4>Zakej carinik</h4><p class="pocetakParagrafa"> <span class="brojRetka" id="1">1</span>I uđe u Jerihon. Dok je njime prolazio,  <span class="brojRetka" id="2">2</span>eto čovjeka imenom Zakej. Bijaše on nadcarinik, i to bogat.  <span class="brojRetka" id="3">3</span>Želio je vidjeti tko je to Isus, ali ne mogaše od mnoštva jer je bio niska stasa.  <span class="brojRetka" id="4">4</span>Potrča naprijed, pope se na smokvu da ga vidi jer je onuda imao proći.  <span class="brojRetka" id="5">5</span>Kad Isus dođe na to mjesto, pogleda gore i reče mu: »Zakeju, žurno siđi! Danas mi je proboraviti u tvojoj kući.«  <span class="brojRetka" id="6">6</span>On žurno siđe i primi ga sav radostan.  <span class="brojRetka" id="7">7</span>A svi koji to vidješe stadoše mrmljati: »Čovjeku se grešniku svratio!«  <span class="brojRetka" id="8">8</span>A Zakej usta i reče Gospodinu: »Evo, Gospodine, polovicu svog imanja dajem siromasima! I ako sam koga u čemu prevario, vraćam četverostruko.«  <span class="brojRetka" id="9">9</span>Reče mu na to Isus: »Danas je došlo spasenje ovoj kući jer i on je sin Abrahamov!  <span class="brojRetka" id="10">10</span>Ta Sin Čovječji dođe potražiti i spasiti izgubljeno!«</p><p class="noviRedak"> <h4>Prispodoba o mnama</h4><p class="pocetakParagrafa"> <span class="brojRetka" id="11">11</span>Kako su oni to slušali, dometnu on prispodobu – zato što bijaše nadomak Jeruzalemu i oni mislili da će se umah pojaviti kraljevstvo Božje.  <span class="brojRetka" id="12">12</span>Reče dakle:</p><p class="pocetakParagrafa">»Neki je ugledan čovjek imao otputovati u daleku zemlju da primi svoje kraljevstvo pa da se vrati.  <span class="brojRetka" id="13">13</span>Dozva svojih deset slugu, dade im deset mna i reče: ‘Trgujte dok ne dođem.’  <span class="brojRetka" id="14">14</span>A njegovi ga građani mrzili te poslaše za njim poslanstvo s porukom: ‘Nećemo da se ovaj zakralji nad nama.’«</p><p class="pocetakParagrafa"> <span class="brojRetka" id="15">15</span>»Kad je on primio kraljevstvo i vratio se, naredi da mu dozovu one sluge kojima je predao novac da sazna što su zaradili.«</p><p class="pocetakParagrafa"> <span class="brojRetka" id="16">16</span>»Pristupi prvi i reče: ‘Gospodaru, tvoja mna donije deset mna.’  <span class="brojRetka" id="17">17</span>Reče mu: ‘Vàljaš, slugo dobri! U najmanjem si bio vjeran, vladaj nad deset gradova!’  <span class="brojRetka" id="18">18</span>Dođe i drugi govoreći: ‘Mna je tvoja, gospodaru, donijela pet mna.’  <span class="brojRetka" id="19">19</span>I tomu reče: ‘I ti budi nad pet gradova!’«</p><p class="pocetakParagrafa"> <span class="brojRetka" id="20">20</span>»Treći, opet, dođe govoreći: ‘Gospodaru, evo ti tvoje mne. Držao sam je pohranjenu u rupcu.  <span class="brojRetka" id="21">21</span>Bojao sam te se jer si čovjek strog: uzimaš što nisi pohranio, žanješ što nisi posijao.’«</p><p class="pocetakParagrafa"> <span class="brojRetka" id="22">22</span>»Kaže mu: ‘Iz tvojih te usta sudim, zli slugo! Znao si da sam čovjek strog, da uzimam što nisam pohranio i žanjem što nisam posijao?  <span class="brojRetka" id="23">23</span>Zašto onda nisi uložio moj novac u novčarnicu? Ja bih ga po povratku podigao s dobitkom.’  <span class="brojRetka" id="24">24</span>Nato reče nazočnima: ‘Uzmite od njega mnu i dajte onomu koji ih ima deset.’  <span class="brojRetka" id="25">25</span>Rekoše mu: ‘Gospodaru, ta već ima deset mna!’  <span class="brojRetka" id="26">26</span>‘Kažem vam: svakomu koji ima još će se dati, a od onoga koji nema oduzet će se i ono što ima.  <span class="brojRetka" id="27">27</span>A moje neprijatelje – one koji me ne htjedoše za kralja – dovedite ovamo i smaknite ih pred mojim očima!’«</p><p class="noviRedak"> <h2>V. ISUSOVI POSLJEDNJI DANI U JERUZALEMU</h2><h4>Mesijanski ulazak u Jeruzalem</h4><p class="pocetakParagrafa"> <span class="brojRetka" id="28">28</span>Rekavši to, nastavi put uzlazeći u Jeruzalem.</p><p class="pocetakParagrafa"> <span class="brojRetka" id="29">29</span>Kad se približi Betfagi i Betaniji, uz goru koja se zove Maslinska, posla dvojicu učenika  <span class="brojRetka" id="30">30</span>govoreći: »Hajdete u selo pred vama. Čim uđete u nj, naći ćete privezano magare koje još nitko nije zajahao. Odriješite ga i dovedite.  <span class="brojRetka" id="31">31</span>Upita li vas tko: ‘Zašto driješite?’, ovako recite: ‘Gospodinu treba.’«</p><p class="pocetakParagrafa"> <span class="brojRetka" id="32">32</span>Oni koji bijahu poslani otiđoše i nađoše kako im bijaše rekao.  <span class="brojRetka" id="33">33</span>I dok su driješili magare, rekoše im gospodari: »Što driješite magare?«  <span class="brojRetka" id="34">34</span>Oni odgovore: »Gospodinu treba.«  <span class="brojRetka" id="35">35</span>I dovedoše ga Isusu i staviše svoje haljine na magare te posjednuše Isusa.</p><p class="pocetakParagrafa"> <span class="brojRetka" id="36">36</span>I kuda bi on prolazio, prostirali bi po putu svoje haljine.  <span class="brojRetka" id="37">37</span>A kad se već bio približio obronku Maslinske gore, sve ono mnoštvo učenika, puno radosti, poče iza glasa hvaliti Boga za sva silna djela što ih vidješe:  <span class="brojRetka" id="38">38</span>»Blagoslovljen Kralj, Onaj koji dolazi u ime Gospodnje! Na nebu mir! Slava na visinama!«</p><p class="pocetakParagrafa"> <span class="brojRetka" id="39">39</span>Nato mu neki farizeji iz mnoštva rekoše: »Učitelju, prekori svoje učenike.«  <span class="brojRetka" id="40">40</span>On odgovori: »Kažem vam, ako ovi ušute, kamenje će vikati!«</p><p class="noviRedak"> <h4>Isus plače nad Jeruzalemom</h4><p class="pocetakParagrafa"> <span class="brojRetka" id="41">41</span>Kad se približi i ugleda grad, zaplaka nad njim  <span class="brojRetka" id="42">42</span>govoreći: »O kad bi i ti u ovaj dan spoznao što je za tvoj mir!  <span class="brojRetka" id="43">43</span>Ali sada je sakriveno tvojim očima. Doći će dani na tebe kad će te neprijatelji tvoji opkoliti opkopom, okružit će te i pritijesniti odasvud.  <span class="brojRetka" id="44">44</span>Smrskat će o zemlju tebe i djecu tvoju u tebi. I neće ostaviti u tebi ni kamena na kamenu zbog toga što nisi upoznao časa svoga pohođenja.«</p><p class="noviRedak"> <h4>Izgon trgovaca iz Hrama</h4><p class="pocetakParagrafa"> <span class="brojRetka" id="45">45</span>Ušavši u Hram, stane izgoniti prodavače.  <span class="brojRetka" id="46">46</span>Kaže im: »Pisano je: Dom moj bit će Dom molitve, a vi od njega načiniste pećinu razbojničku!«</p><p class="noviRedak"> <h4>Poučavanje u Hramu</h4><p class="pocetakParagrafa"> <span class="brojRetka" id="47">47</span>I danomice naučavaše u Hramu.</p><p class="pocetakParagrafa">A glavari su svećenički i pismoznanci tražili kako da ga pogube, a tako i prvaci narodni,  <span class="brojRetka" id="48">48</span>ali nikako naći što da učine jer je sav narod visio o njegovoj riječi.</p></p></p></p></p></p>