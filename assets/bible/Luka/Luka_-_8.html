<h4>Žene u službi Isusovoj</h4><p class="pocetakParagrafa"> <span class="brojRetka" id="1">1</span>Zatim zareda obilaziti gradom i selom propovijedajući i navješćujući evanđelje o kraljevstvu Božjemu. Bila su s njim dvanaestorica  <span class="brojRetka" id="2">2</span>i neke žene koje bijahu izliječene od zlih duhova i bolesti: Marija zvana Magdalena, iz koje bijaše izagnao sedam đavola;  <span class="brojRetka" id="3">3</span>zatim Ivana, žena Herodova upravitelja Huze; Suzana i mnoge druge. One su im posluživale od svojih dobara.</p><p class="noviRedak"> <h4>Prispodoba o sijaču</h4><p class="pocetakParagrafa"> <span class="brojRetka" id="4">4</span>Kad se skupio silan svijet te iz svakoga grada nagrnuše k njemu, prozbori u prispodobi:</p><p class="pocetakParagrafa"> <span class="brojRetka" id="5">5</span>»Iziđe sijač sijati sjeme. Dok je sijao, jedno pade uz put, bî pogaženo i ptice ga nebeske pozobaše.  <span class="brojRetka" id="6">6</span>Drugo pade na kamen i, tek što je izniklo, osuši se jer ne imaše vlage.  <span class="brojRetka" id="7">7</span>Drugo opet pade među trnje i trnje ga preraste i uguši.  <span class="brojRetka" id="8">8</span>Drugo napokon pade u dobru zemlju, nikne i urodi stostrukim plodom.« Rekavši to, povika: »Tko ima uši da čuje, neka čuje!«</p><p class="noviRedak"> <h4>Zašto Isus govori u prispodobama</h4><p class="pocetakParagrafa"> <span class="brojRetka" id="9">9</span>Upitaše ga učenici kakva bi to bila prispodoba.  <span class="brojRetka" id="10">10</span>A on im reče: »Vama je dano znati otajstva kraljevstva Božjega, a ostalima u prispodobama –</p><p class="stih1">da gledajući ne vide</p><p class="stih2">i slušajući ne razumiju.«</p><p class="pocetakParagrafa"> <span class="brojRetka" id="11">11</span>»A ovo je prispodoba: Sjeme je Riječ Božja.  <span class="brojRetka" id="12">12</span>Oni uz put slušatelji su. Zatim dolazi đavao i odnosi Riječ iz srca njihova da ne bi povjerovali i spasili se.  <span class="brojRetka" id="13">13</span>A na kamenu – to su oni koji kad čuju, s radošću prime Riječ, ali korijena nemaju: ti neko vrijeme vjeruju, a u vrijeme kušnje otpadnu.  <span class="brojRetka" id="14">14</span>A što pade u trnje – to su oni koji poslušaju, ali poneseni brigama, bogatstvom i nasladama života, uguše se i ne dorode roda.  <span class="brojRetka" id="15">15</span>Ono pak u dobroj zemlji – to su oni koji u plemenitu i dobru srcu slušaju Riječ, zadrže je i donose rod u ustrajnosti.«</p><p class="noviRedak"> <h4>Prispodoba o svjetiljci</h4><p class="pocetakParagrafa"> <span class="brojRetka" id="16">16</span>»Nitko ne užiže svjetiljke da je pokrije posudom ili stavi pod postelju, nego je stavlja na svijećnjak da oni koji ulaze vide svjetlost.  <span class="brojRetka" id="17">17</span>Ta ništa nije tajno što se neće očitovati; ništa skriveno što se neće saznati i na vidjelo doći.«</p><p class="pocetakParagrafa"> <span class="brojRetka" id="18">18</span>»Pazite dakle kako slušate. Doista, onomu tko ima dat će se, a onomu tko nema oduzet će se i ono što misli da ima.«</p><p class="noviRedak"> <h4>Prava rodbina Isusova</h4><p class="pocetakParagrafa"> <span class="brojRetka" id="19">19</span>A majka i braća njegova htjedoše k njemu, ali ne mogoše do njega zbog mnoštva.  <span class="brojRetka" id="20">20</span>Javiše mu: »Majka tvoja i braća tvoja stoje vani i žele te vidjeti.«  <span class="brojRetka" id="21">21</span>A on im odgovori: »Majka moja, braća moja – ovi su koji riječ Božju slušaju i vrše.«</p><p class="noviRedak"> <h4>Stišana oluja</h4><p class="pocetakParagrafa"> <span class="brojRetka" id="22">22</span>Jednoga dana uđe u lađu on i učenici njegovi. I reče im: »Prijeđimo na onu stranu jezera.« I otisnuše se.  <span class="brojRetka" id="23">23</span>Dok su plovili, on zaspa. I spusti se oluja na jezero. Voda stane nadirati te bijahu u pogibli.  <span class="brojRetka" id="24">24</span>Oni pristupiše i probudiše ga govoreći: »Učitelju, učitelju, propadosmo!« On se probudi, zaprijeti vjetru i valovlju; i oni se smire te nasta utiha.  <span class="brojRetka" id="25">25</span>A on će im: »Gdje vam je vjera?« A oni se prestrašeni u čudu zapitkivahu: »Tko li je ovaj da i vjetrovima zapovijeda i vodi, i pokoravaju mu se?«</p><p class="noviRedak"> <h4>Ozdravljenje opsjednutoga</h4><p class="pocetakParagrafa"> <span class="brojRetka" id="26">26</span>Doploviše u gergezenski kraj koji je nasuprot Galileji.  <span class="brojRetka" id="27">27</span>Čim iziđe na kopno, eto mu iz grada u susret nekog čovjeka koji imaše zloduhe. Već dugo vremena nije se uopće odijevao niti stanovao u kući, nego po grobnicama.  <span class="brojRetka" id="28">28</span>Kad opazi Isusa, zastenja, pade ničice preda nj i u sav glas povika: »Što ti imaš sa mnom, Isuse, Sine Boga Svevišnjega? Molim te, ne muči me!«  <span class="brojRetka" id="29">29</span>Jer bijaše zapovjedio nečistom duhu da iziđe iz toga čovjeka. Da, dugo ga je već vremena držao u vlasti i makar su ga lancima vezali i u verigama čuvali, on bi raskidao spone i zloduh bi ga odagnao u pustinju.  <span class="brojRetka" id="30">30</span>Isus ga nato upita: »Kako ti je ime?« On reče: »Legija«, jer u nj uđoše mnogi zlodusi.  <span class="brojRetka" id="31">31</span>I zaklinjahu ga da im ne naredi vratiti se u Bezdan.</p><p class="pocetakParagrafa"> <span class="brojRetka" id="32">32</span>A ondje u gori paslo je poveliko krdo svinja. Zaklinjahu ga dakle da im dopusti ući u njih. I on im dopusti.  <span class="brojRetka" id="33">33</span>Tada zlodusi iziđoše iz čovjeka i uđoše u svinje. Krdo jurnu niz obronak u jezero i podavi se.</p><p class="pocetakParagrafa"> <span class="brojRetka" id="34">34</span>Vidjevši što se dogodilo, svinjari pobjegoše i razglasiše gradom i selima.  <span class="brojRetka" id="35">35</span>A ljudi iziđoše vidjeti što se dogodilo. Dođoše Isusu i nađoše čovjeka iz kojega bijahu izašli zlodusi gdje do nogu Isusovih sjedi, obučen i zdrave pameti. I prestraše se.  <span class="brojRetka" id="36">36</span>A očevici im ispripovjediše kako je opsjednuti ozdravio.</p><p class="pocetakParagrafa"> <span class="brojRetka" id="37">37</span>I zamoli ga sve ono mnoštvo iz okolice gergezenske da ode od njih jer ih strah velik spopade.</p><p class="pocetakParagrafa">On uđe u lađu i vrati se.</p><p class="pocetakParagrafa"> <span class="brojRetka" id="38">38</span>A moljaše ga čovjek iz koga iziđoše zlodusi da može ostati s njim, ali ga on otpusti govoreći:  <span class="brojRetka" id="39">39</span>»Vrati se kući i pripovijedaj što ti učini Bog.« On ode razglašujući po svem gradu što mu učini Isus.</p><p class="noviRedak"> <h4>Ozdravljenje bolesne žene i uskrišenje Jairove kćeri</h4><p class="pocetakParagrafa"> <span class="brojRetka" id="40">40</span>Na povratku Isusa dočeka mnoštvo jer su ga svi željno iščekivali.  <span class="brojRetka" id="41">41</span>I gle, dođe čovjek, ime mu Jair, koji bijaše predstojnik sinagoge. Baci se Isusu pred noge i stane ga moliti da dođe u njegovu kuću.  <span class="brojRetka" id="42">42</span>Imaše kćer jedinicu, otprilike od dvanaest godina, koja umiraše. Dok je onamo išao, mnoštvo ga guralo odasvud.</p><p class="pocetakParagrafa"> <span class="brojRetka" id="43">43</span>A neka žena koja je već dvanaest godina bolovala od krvarenja, sve svoje imanje potrošila na liječnike i nitko je nije mogao izliječiti,  <span class="brojRetka" id="44">44</span>priđe odostrag i dotaknu se skuta njegove haljine i umah joj se zaustavi krvarenje.</p><p class="pocetakParagrafa"> <span class="brojRetka" id="45">45</span>I reče Isus: »Tko me se to dotaknu?« Svi se branili, a Petar će: »Učitelju, mnoštvo te gura i pritišće.«  <span class="brojRetka" id="46">46</span>A Isus: »Netko me se dotaknuo. Osjetio sam kako snaga izlazi iz mene.«  <span class="brojRetka" id="47">47</span>A žena, vidjevši da se ne može kriti, sva u strahu pristupi i baci se preda nj te pred svim narodom ispripovjedi zašto ga se dotakla i kako je umah ozdravila.  <span class="brojRetka" id="48">48</span>A on joj reče: »Kćeri, vjera te tvoja spasila. Idi u miru!«</p><p class="pocetakParagrafa"> <span class="brojRetka" id="49">49</span>Dok je on još govorio, eto jednog od nadstojnikovih s porukom: »Umrla ti kći, ne muči više Učitelja.«  <span class="brojRetka" id="50">50</span>Čuo to Isus pa mu reče: »Ne boj se! Samo vjeruj i ona će se spasiti!«</p><p class="pocetakParagrafa"> <span class="brojRetka" id="51">51</span>Uđe u kuću, ali nikomu ne dopusti da s njim uđe osim Petra, Ivana, Jakova i djetetova oca i majke.  <span class="brojRetka" id="52">52</span>A svi plakahu i žalovahu za njom. A on im reče: »Ne plačite! Nije umrla, nego spava!«  <span class="brojRetka" id="53">53</span>No oni mu se podsmjehivahu znajući da je umrla.  <span class="brojRetka" id="54">54</span>On je uhvati za ruku i povika: »Dijete, ustani!«  <span class="brojRetka" id="55">55</span>I povrati joj se duh i umah ustade, a on naredi da joj dadu jesti.  <span class="brojRetka" id="56">56</span>Njezini se roditelji začudiše, a on zapovjedi da nikome ne reknu što se dogodilo.</p></p></p></p></p></p></p></p>