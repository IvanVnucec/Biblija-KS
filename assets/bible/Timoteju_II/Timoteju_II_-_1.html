<h2>NASLOV I POZDRAV</h2><p class="pocetakParagrafa"> <span class="brojRetka" id="1">1</span>Pavao, apostol Krista Isusa voljom Božjom, po obećanju života, života u Kristu Isusu,  <span class="brojRetka" id="2">2</span>Timoteju, ljubljenom sinu: milost, milosrđe i mir od Boga Oca i Krista Isusa, Gospodina našega.</p><p class="noviRedak"> <h4>Zahvala Bogu</h4><p class="pocetakParagrafa"> <span class="brojRetka" id="3">3</span>Zahvalan sam Bogu, kojemu onamo od predaka čiste savjesti služim, dok te se neprestano spominjem u svojim molitvama noć i dan.  <span class="brojRetka" id="4">4</span>Sjetim se tvojih suza i zaželim vidjeti te da se napunim radosti  <span class="brojRetka" id="5">5</span>imajući na pameti neprijetvornu vjeru koja je u tebi – onu vjeru koja je najprije prebivala u tvojoj baki Loidi i tvojoj majci Euniki, a uvjeren sam, i u tebi.</p><p class="noviRedak"> <h3>1. PAVAO POTIČE TIMOTEJA NA VJERNOST EVANĐELJU</h3><h4>Milosti koje je Timotej primio</h4><p class="pocetakParagrafa"> <span class="brojRetka" id="6">6</span>Poradi toga podsjećam te: raspiruj milosni dar Božji koji je u tebi po polaganju mojih ruku.  <span class="brojRetka" id="7">7</span>Jer nije nam Bog dao duha bojažljivosti, nego snage, ljubavi i razbora.  <span class="brojRetka" id="8">8</span>Ne stidi se stoga svjedočanstva za Gospodina našega, ni mene, sužnja njegova. Nego zlopati se zajedno sa mnom za evanđelje, po snazi Boga,  <span class="brojRetka" id="9">9</span>koji nas je spasio i pozvao pozivom svetim – ne po našim djelima, nego po svojem naumu i milosti koja nam je dana u Kristu Isusu prije vremenâ vjekovječnih,  <span class="brojRetka" id="10">10</span>a očitovana je sada pojavkom Spasitelja našega Krista Isusa, koji obeskrijepi smrt i učini da zasja život i neraspadljivost – po evanđelju  <span class="brojRetka" id="11">11</span>za koje sam ja postavljen propovjednikom, apostolom i učiteljem.</p><p class="pocetakParagrafa"> <span class="brojRetka" id="12">12</span>Poradi toga i ovo trpim, ali se ne stidim jer znam komu sam povjerovao i uvjeren sam da je on moćan poklad moj sačuvati za onaj Dan.</p><p class="pocetakParagrafa"> <span class="brojRetka" id="13">13</span>Uzorom neka ti budu zdrave riječi koje si od mene čuo u vjeri i ljubavi u Kristu Isusu.  <span class="brojRetka" id="14">14</span>Lijepi poklad čuvaj po Duhu Svetom koji prebiva u nama.</p><p class="pocetakParagrafa"> <span class="brojRetka" id="15">15</span>Napustiše me, to znaš, svi u Aziji, među njima i Figel i Hermogen.  <span class="brojRetka" id="16">16</span>Neka Gospodin milosrđem podari Oneziforov dom jer me često osvježivao i nije se stidio mojih okova,  <span class="brojRetka" id="17">17</span>nego kad je bio u Rimu, brižljivo me potražio i našao.  <span class="brojRetka" id="18">18</span>Dao mu Gospodin naći milosrđe u Gospodina u onaj Dan! A koliko je usluga u Efezu iskazao, to ti najbolje znaš.</p></p></p>