<h4>Svečano zaklinjanje</h4><p class="pocetakParagrafa"> <span class="brojRetka" id="1">1</span>Zaklinjem te pred Bogom i Kristom Isusom, koji će suditi žive i mrtve, zaklinjem te pojavkom njegovim i kraljevstvom njegovim:  <span class="brojRetka" id="2">2</span>propovijedaj Riječ, uporan budi – bilo to zgodno ili nezgodno – uvjeravaj, prijeti, zapovijedaj sa svom strpljivošću i poukom.  <span class="brojRetka" id="3">3</span>Jer doći će vrijeme kad ljudi neće podnositi zdrava nauka, nego će sebi po vlastitim požudama nagomilavati učitelje kako im godi ušima;  <span class="brojRetka" id="4">4</span>od istine će uho odvraćati, a bajkama se priklanjati.  <span class="brojRetka" id="5">5</span>Ti, naprotiv, budi trijezan u svemu, zlopati se, djelo izvrši blagovjesničko, služenje svoje posve ispuni!</p><p class="noviRedak"> <h4>Pavao u predvečerje života</h4><p class="pocetakParagrafa"> <span class="brojRetka" id="6">6</span>Jer ja se već prinosim za žrtvu ljevanicu, prispjelo je vrijeme moga odlaska.  <span class="brojRetka" id="7">7</span>Dobar sam boj bio, trku završio, vjeru sačuvao.  <span class="brojRetka" id="8">8</span>Stoga, pripravljen mi je vijenac pravednosti kojim će mi u onaj Dan uzvratiti Gospodin, pravedan sudac; ne samo meni nego i svima koji s ljubavlju čekaju njegov pojavak.</p><p class="noviRedak"> <h4>Posljednje preporuke</h4><p class="pocetakParagrafa"> <span class="brojRetka" id="9">9</span>Nastoj što prije doći k meni!  <span class="brojRetka" id="10">10</span>Jer Dema me, zaljubljen u sadašnji svijet, napustio i otišao u Solun; Krescencije u Galaciju, Tit u Dalmaciju.  <span class="brojRetka" id="11">11</span>Luka je jedini sa mnom. Marka uzmi i dovedi sa sobom jer mi je koristan za služenje.  <span class="brojRetka" id="12">12</span>Tihika sam poslao u Efez.  <span class="brojRetka" id="13">13</span>Kabanicu koju ostavih u Troadi kod Karpa, kada dođeš, donesi. I knjige, osobito pergamene.  <span class="brojRetka" id="14">14</span>Aleksandar kovač nanio mi je mnogo zla. Uzvratio mu Gospodin po njegovim djelima!  <span class="brojRetka" id="15">15</span>Njega se i ti čuvaj jer se veoma usprotivio našim riječima.</p><p class="pocetakParagrafa"> <span class="brojRetka" id="16">16</span>Za prve moje obrane nitko ne bijaše uza me, svi me napustiše. Ne uračunalo im se!  <span class="brojRetka" id="17">17</span>Ali Gospodin je stajao uza me, on me krijepio da se po meni potpuno razglasi Poruka te je čuju svi narodi; i izbavljen sam iz usta lavljih.  <span class="brojRetka" id="18">18</span>Izbavit će me Gospodin od svakoga zla djela i spasiti za svoje nebesko kraljevstvo. Njemu slava u vijeke vjekova! Amen!</p><p class="noviRedak"> <h3>ZAVRŠNI POZDRAVI I ŽELJE</h3> <span class="brojRetka" id="19">19</span>Pozdravi Prisku i Akvilu i Oneziforov dom!  <span class="brojRetka" id="20">20</span>Erast osta u Korintu, a Trofima ostavih u Miletu bolesna.  <span class="brojRetka" id="21">21</span>Nastoj doći prije zime. Pozdravlja te Eubul, Pudencije, Lino, Klaudija i sva braća.</p><p class="pocetakParagrafa"> <span class="brojRetka" id="22">22</span>Gospodin s duhom tvojim!</p><p class="pocetakParagrafa">Milost s vama!</p></p></p>