<h4>Bitka kod Emausa</h4><p class="pocetakParagrafa"> <span class="brojRetka" id="1">1</span>Gorgija povede sa sobom pet tisuća pješaka i tisuću poizbor konjanika; ta je vojska krenula noću  <span class="brojRetka" id="2">2</span>da izvrši prepad na židovski tabor i da ga iznenadi: vodiči joj bijahu stanovnici Tvrđe.  <span class="brojRetka" id="3">3</span>Kad je to dočuo Juda, podigao se i on sa svojim junacima da na kraljevu vojsku, koja je bila u Emausu, udari  <span class="brojRetka" id="4">4</span>dok su joj pripadnici još izvan tabora.  <span class="brojRetka" id="5">5</span>Gorgija je pak došao noću u Judin tabor i nije našao nikoga, pa je zato stao Židove tražiti po gorama, jer, kako je rekao, »oni bježe pred nama«.  <span class="brojRetka" id="6">6</span>U cik zore pojavi se Juda u ravnici sa samo tri tisuće ljudi. Ti nisu imali prikladna obrambenog oružja ni mačeva.  <span class="brojRetka" id="7">7</span>Vidjeli su poganski tabor, jak i utvrđen: opkoljavali ga konjanici, ljudi vični boju.</p><p class="pocetakParagrafa"> <span class="brojRetka" id="8">8</span>Juda reče svojim ljudima: »Ne bojte se toga mnoštva i ne plašite se njihovih napadaja.  <span class="brojRetka" id="9">9</span>Sjetite se da su se naši oci spasili na Crvenom moru kad ih je progonio faraon s vojskom.  <span class="brojRetka" id="10">10</span>Zavapimo sada k Nebu: ono će nam se možda smilovati, sjetit će se svog saveza s našim ocima, pa će danas pred nama tu vojsku satrti.  <span class="brojRetka" id="11">11</span>Tada će svi narodi spoznati da postoji Netko tko izbavlja i spašava Izraela.«</p><p class="pocetakParagrafa"> <span class="brojRetka" id="12">12</span>Stranci podigoše oči: opazivši kako im Židovi dolaze s protivne strane,  <span class="brojRetka" id="13">13</span>iziđoše iz tabora da prihvate bitku. Judini vojnici zatrubiše u trube i zametnuše boj.  <span class="brojRetka" id="14">14</span>Razbijeni, pogani nagnuše u bijeg prema ravnici.  <span class="brojRetka" id="15">15</span>Ali svi na zalaznici padoše od mača. Ostale pognaše sve do Gezera i do nizina Idumeje, do Azota i do Jamnije: palo je oko tri tisuće ljudi.</p><p class="pocetakParagrafa"> <span class="brojRetka" id="16">16</span>Kad se Juda vratio s potjere kojoj bijaše na čelu,  <span class="brojRetka" id="17">17</span>reče narodu: »Ne lakomite se na plijen jer nam prijeti još jedan rat.  <span class="brojRetka" id="18">18</span>Gorgija je sa svojom vojskom tu u gori. Sad se oduprite našim neprijateljima, borite se protiv njih; potom ćete bez brige pokupiti plijen.«  <span class="brojRetka" id="19">19</span>Juda je još bio u riječi kadli jedan odred proviri s gorskog visa.  <span class="brojRetka" id="20">20</span>Vidješe da su njihovi raspršeni i da je tabor izgorio: o tome je još svjedočio dim koji se vidio.  <span class="brojRetka" id="21">21</span>Od toga se prizora prestraviše. A kad su još na ravnici opazili Judinu vojsku spremnu za boj,  <span class="brojRetka" id="22">22</span>svi pobjegoše u filistejsku zemlju.  <span class="brojRetka" id="23">23</span>Juda se vratio da im oplijeni tabor. Iznijelo se mnogo zlata, srebra, modra i crvena skrletna platna i golemo drugo blago.  <span class="brojRetka" id="24">24</span>Na povratku su Židovi hvalili i blagoslivljali Nebo govoreći: »Ono je dobro i njegova je ljubav vječna!«  <span class="brojRetka" id="25">25</span>Bijaše to dan velike izraelske pobjede.</p><p class="pocetakParagrafa"> <span class="brojRetka" id="26">26</span>Oni pak od neprijatelja koji bijahu utekli dođoše k Liziji i javiše mu sve što se dogodilo.  <span class="brojRetka" id="27">27</span>Ta ga vijest smete, duh mu klonu, jer se Izraelu nije dogodilo onako kako je on htio niti je bilo onako kako je zapovjedio kralj.</p><p class="noviRedak"> <h4>Prvi Lizijin ratni pohod</h4><p class="pocetakParagrafa"> <span class="brojRetka" id="28">28</span>Zato je iduće godine Lizija sabrao šezdeset tisuća poizbor pješaka i pet tisuća konjanika da svlada Židove.  <span class="brojRetka" id="29">29</span>Došli su u Idumeju i utaborili se u Betsuru. Juda iziđe protiv njih sa deset tisuća ljudi.  <span class="brojRetka" id="30">30</span>Kad vidje tu silnu vojsku, pomoli se ovako: »Blagoslovljen da si, spasitelju Izraela, ti koji si satro juriš diva rukom svoga sluge Davida i koji si filistejsku vojsku predao u ruke Šaulova sina Jonate i njegova štitonoše.  <span class="brojRetka" id="31">31</span>Predaj i ovu vojsku u šake Izraela, svog naroda; neka se osramote i pješaci i konjanici.  <span class="brojRetka" id="32">32</span>Posij strah u njihovim redovima, uništi uzdanje koje imaju u svoju silu i neka se pokolebaju svojim porazom.  <span class="brojRetka" id="33">33</span>Obori ih mačem onih koji te ljube, da te hvale pjesmama svi oni koji ti poznaju ime!«  <span class="brojRetka" id="34">34</span>I počeše bitku i u srazu prsa o prsa pade iz Lizijine vojske oko pet tisuća ljudi.  <span class="brojRetka" id="35">35</span>Videći kako mu se osula vojska i kako su neustrašivi Judini junaci, koji su bili spremni junački živjeti ili umrijeti, Lizija se vrati u Antiohiju. Ondje unovači najamnike da iznova, s pojačanom vojskom, provali u Judeju.</p><p class="noviRedak"> <h4>Očišćenje i posveta Hrama</h4><p class="pocetakParagrafa"> <span class="brojRetka" id="36">36</span>Juda pak i njegova braća rekoše: »Eto, naši su neprijatelji satrti, hajde da očistimo Svetište i posvetimo ga.«  <span class="brojRetka" id="37">37</span>Sabra se sva vojska i pope se na goru Sion.  <span class="brojRetka" id="38">38</span>Vidjeli su ondje opustjelo sveto mjesto, oskvrnjen oltar, spaljena vrata, u predvorjima naraslo šikarje kao u šumi ili u gorama, a ćelije porušene.  <span class="brojRetka" id="39">39</span>Razdrli su na sebi odjeću, zakukali i glavu posuli pepelom.  <span class="brojRetka" id="40">40</span>Potom padoše ničice pa na znak truba zavapiše k Nebu.</p><p class="pocetakParagrafa"> <span class="brojRetka" id="41">41</span>Juda naloži ljudima da tuku one koji su bili u Tvrđi sve dok on Svetište ne očisti.  <span class="brojRetka" id="42">42</span>Zatim je izabrao svećenike neokaljane, vjerne Zakonu.  <span class="brojRetka" id="43">43</span>Očistiše oni Svetište, a oskvrnjeno kamenje ukloniše na nečisto mjesto.</p><p class="pocetakParagrafa"> <span class="brojRetka" id="44">44</span>Potom se vijećalo što da se učini od žrtvenika za paljenice, koji je bio oskvrnjen.  <span class="brojRetka" id="45">45</span>Dođoše na dobru misao da ga uklone, bojeći se da im ne bude na sramotu, jer su ga pogani oskvrnuli. I oboriše žrtvenik.  <span class="brojRetka" id="46">46</span>Kamenje staviše na prikladno mjesto na hramskoj gori, dok ne dođe prorok koji će o njem odlučiti.  <span class="brojRetka" id="47">47</span>Nato, prema Zakonu, uzeše neklesano kamenje i podigoše nov žrtvenik, po uzoru na prijašnji.  <span class="brojRetka" id="48">48</span>Popravili su Svetište i unutrašnjost Doma i posvetili predvorje.  <span class="brojRetka" id="49">49</span>Pošto su načinili novo sveto posuđe, unijeli su u Hram svijećnjak, kadioni žrtvenik i stol.  <span class="brojRetka" id="50">50</span>Kadili su tamjan na žrtveniku i zapalili svjetiljke na svijećnjaku koje su rasvijetlile unutrašnjost Hrama.  <span class="brojRetka" id="51">51</span>Postavili su hljebove na stol i objesili zastore. Tako dovršiše djelo koje su poduzeli.</p><p class="pocetakParagrafa"> <span class="brojRetka" id="52">52</span>Dvadeset i petog dana devetog mjeseca, zvanog kislev, godine sto četrdeset i osme ustadoše u rano jutro  <span class="brojRetka" id="53">53</span>i prinesoše po Zakonu žrtvu na novom žrtveniku za paljenice koji bijahu podigli.  <span class="brojRetka" id="54">54</span>Obnovili su posvetu žrtvenika uz pjesme i zvuke citara, harfa i cimbala u ono isto doba i u isti dan u koji su ga pogani oskvrnuli.</p><p class="pocetakParagrafa"> <span class="brojRetka" id="55">55</span>Sav je narod pao ničice i poklonio se, a zatim upravio hvalu Nebu, onomu koji ih je tako sretno vodio.  <span class="brojRetka" id="56">56</span>Osam su dana slavili posvetu žrtvenika i radosno prinosili paljenice i žrtve pričesnice i zahvalnice.  <span class="brojRetka" id="57">57</span>Uresili su pročelje Hrama zlatnim vijencima i štitovima, obnovili ulaz i ćelije i postavili im vrata.  <span class="brojRetka" id="58">58</span>Nastala je velika radost u narodu i izbrisala se sramota koju su nanijeli pogani.  <span class="brojRetka" id="59">59</span>Juda je sa svojom braćom i sa svom izraelskom zajednicom odredio da se, počevši od dvadeset i petog dana mjeseca kisleva, svake godine u svoje vrijeme osam dana radosno i veselo slavi dan posvete žrtvenika.</p><p class="pocetakParagrafa"> <span class="brojRetka" id="60">60</span>U to su vrijeme oko gore Siona sagradili visoke zidove s jakim kulama, bojeći se da pogani ne dođu ta mjesta oskvrnuti kao i prije.  <span class="brojRetka" id="61">61</span>Juda je ondje smjestio posadu da čuva goru Sion. Utvrdio je Betsur da narod ima tvrđu protiv Idumeje.</p></p></p>