<h4>Smrt Antioha Epifana</h4><p class="pocetakParagrafa"> <span class="brojRetka" id="1">1</span>U to vrijeme kralj Antioh prolazio gornjim krajevima. Dočuo je da je perzijski grad Elimaida na glasu s bogatstva, sa srebra i zlata,  <span class="brojRetka" id="2">2</span>da je ondje bogat hram u kojem se nalaze zlatni predmeti vojne opreme, oklopi i oružje što ih je ostavio Filipov sin Aleksandar Makedonski, koji je prvi vladao nad Grcima.  <span class="brojRetka" id="3">3</span>Zato je krenuo da pokuša zauzeti grad i opljačkati ga, ali nije uspio jer su građani doznali za njegovu nakanu.  <span class="brojRetka" id="4">4</span>Oni mu se opriješe s oružjem u ruci: natjerali su ga u bijeg te se odande morao, jako ojađen, probijati natrag u Babilon.  <span class="brojRetka" id="5">5</span>Još dok je bio u Perziji, dođoše i javiše mu kako su poražene čete što su upale u judejsku zemlju.  <span class="brojRetka" id="6">6</span>I Lizija je navro sa snažnom vojskom, ali je pred Židovima morao pobjeći, jer su oni pobijeđenim vojskama uzeli opremu i obilan plijen i tako postali još jači.  <span class="brojRetka" id="7">7</span>Srušili su i sramotni kip što ga bijaše podigao na žrtveniku u Jeruzalemu, a svoje su sveto mjesto okružili visokim zidovima, kakvi su bili i prije, pa tako i Betsur, jedan od njegovih gradova.</p><p class="pocetakParagrafa"> <span class="brojRetka" id="8">8</span>Kad je kralj čuo te vijesti, prenerazi se i silno uznemiri; pade na postelju i razbolje se od jada što mu se nije želja ispunila.  <span class="brojRetka" id="9">9</span>Ostade tako više dana, ali ga je tuga neprestano presvajala. A kad mu bijaše umrijeti,  <span class="brojRetka" id="10">10</span>dozva sve svoje prijatelje i reče im: »Nestalo je sna s mojih očiju i srce mi je klonulo od jada.  <span class="brojRetka" id="11">11</span>Zato rekoh u svom srcu: ‘U koliku li sam tjeskobu zapao i kakav li me to val nesreće zapljusnuo! Mene koji sam u vrijeme svoje moći bio poštovan i ljubljen.  <span class="brojRetka" id="12">12</span>Sad mi dolaze na pamet zla koja sam počinio u Jeruzalemu kad sam odande odnio sve zlatno i srebrno posuđe što se u njemu nalazilo i kad sam bez razloga zapovjedio da se stanovnici Jude istrijebe.  <span class="brojRetka" id="13">13</span>Sad znam da me zbog toga snašlo ovo zlo i da od velike tuge umirem u tuđoj zemlji!’«</p><p class="noviRedak"> <h4>Dolazak Antioha V.</h4><p class="pocetakParagrafa"> <span class="brojRetka" id="14">14</span>Nato dozva Filipa, jednog od svojih prijatelja, i postavi ga nad svim kraljevstvom.  <span class="brojRetka" id="15">15</span>I dade mu svoju krunu, plašt i pečatni prsten, i ostavi mu da odgoji njegova sina Antioha, i da ga uputi u vođenje kraljevstva.  <span class="brojRetka" id="16">16</span>Tu kralj Antioh umrije godine sto četrdeset i devete.</p><p class="pocetakParagrafa"> <span class="brojRetka" id="17">17</span>Kad je Lizija doznao da je kralj umro, postavio mu je za nasljednika njegova sina Antioha, koga je odgajao od njegova djetinjstva. Nadjenuo mu je ime Eupator.</p><p class="noviRedak"> <h4>Juda Makabej opsjeda jeruzalemsku Tvrđu</h4><p class="pocetakParagrafa"> <span class="brojRetka" id="18">18</span>Ali oni koji su bili u Tvrđi uznemiravahu Izraelce oko Svetišta, neprestano smišljajući kako da im naude i tako pomognu poganima.  <span class="brojRetka" id="19">19</span>Juda odluči da ih uništi. Zato sazva sav narod na opsadu.  <span class="brojRetka" id="20">20</span>Sabrali su se i opkolili ih godine sto pedesete. Načinili su strelišta i bojne naprave.  <span class="brojRetka" id="21">21</span>Ali su neki od opkoljenih probili obruč, a njima se pridružili i neki od bezbožnih Izraelaca.  <span class="brojRetka" id="22">22</span>Otišli su kralju i rekli mu: »Dokle ćeš oklijevati da nam izvršiš pravdu i osvetiš našu braću?  <span class="brojRetka" id="23">23</span>Dobre volje pristali smo da služimo tvome ocu i vladamo se prema njegovim nalozima i držimo se njegovih odredaba.  <span class="brojRetka" id="24">24</span>Zato sinovi našeg naroda opsjedaju Tvrđu i zamrziše na nas. I poubijali su sve koji su im dopali šaka i razgrabili su nam baštinu.  <span class="brojRetka" id="25">25</span>I nisu samo na nas podigli ruke: podigli su ih i na sve tvoje krajeve.  <span class="brojRetka" id="26">26</span>Evo, sad opsjedaju jeruzalemsku Tvrđu: hoće da je zauzmu, a utvrdili su Svetište i Betsur.  <span class="brojRetka" id="27">27</span>Ako im se ne ispriječiš, učinit će još i više, a ti ih više nećeš zaustaviti.«</p><p class="noviRedak"> <h4>Ratovanje Antioha i Lizije – Bitka kod Bet Zaharije</h4><p class="pocetakParagrafa"> <span class="brojRetka" id="28">28</span>Na te se riječi kralj razgnjevi. Sabra sve svoje prijatelje, starješine svojih pješaka i zapovjednike konjanika.  <span class="brojRetka" id="29">29</span>Došle su mu i najamničke čete drugih kraljevina i od morskih otoka.  <span class="brojRetka" id="30">30</span>Broj se njegovih snaga podigao na sto tisuća pješaka i dvadeset tisuća konjanika i trideset i dva slona uvježbana za rat.  <span class="brojRetka" id="31">31</span>Došli su preko Idumeje i opsjeli Betsur, dugo ga tukli i čak napravili bojne naprave. Ali su oni iz grada provaljivali, palili naprave i hrabro se borili.</p><p class="pocetakParagrafa"> <span class="brojRetka" id="32">32</span>Tada se Juda, prekinuvši opsadu Tvrđe, utabori kod Bet Zaharije, nasuprot kraljevskom taboru.  <span class="brojRetka" id="33">33</span>Kralj ustade u ranu zoru i požuri se sa svojom vojskom prema Bet Zahariji. Njegove su čete zauzele borbene položaje, a trube zatrubile.  <span class="brojRetka" id="34">34</span>Slonovima su davali grožđani i dudov sok da ih potaknu za boj.  <span class="brojRetka" id="35">35</span>Životinje su razmjestili među bojne redove. Uza svakog slona poredali su tisuću pješaka opremljenih lančanim oklopima i brončanim šljemovima, a k tomu su svakoj životinji pridijelili i pet stotina odabranih konjanika.  <span class="brojRetka" id="36">36</span>Ti su upravljali svim pokretima životinje, pratili je svuda i od nje se nisu udaljivali.  <span class="brojRetka" id="37">37</span>Na svakog slona privezali su potpruzima jaku drvenu obrambenu kulu. U svakoj su, uz Indijca, bila četiri snažna ratnika.  <span class="brojRetka" id="38">38</span>Ostale je konjanike kralj razmjestio na oba krila vojske da uznemiruju neprijatelje i pokrivaju bojne redove.</p><p class="pocetakParagrafa"> <span class="brojRetka" id="39">39</span>Kad je sunce obasjalo zlatne i mjedene štitove, zablistale su od njih gore i zasvijetlile poput upaljenih zublja.  <span class="brojRetka" id="40">40</span>Jedan se dio kraljevskih četa razvi po gorskim visovima, a drugi po nizinama i svi se pokrenuše u čvrstom i uređenom rasporedu.  <span class="brojRetka" id="41">41</span>Uzdrhtaše svi koji su čuli graju toga mnoštva, bât njegovih stopala i zveket oružja, jer ta je vojska bila vrlo velika i jaka.  <span class="brojRetka" id="42">42</span>Juda se sa svojom vojskom upusti u boj. U kraljevskoj vojsci pade šest stotina ljudi.  <span class="brojRetka" id="43">43</span>Uto je Eleazar, zvan Auran, opazio jednu životinju opremljenu kraljevskom ormom, višu od ostalih. Pomisli da je u njoj kralj  <span class="brojRetka" id="44">44</span>i žrtvova se da izbavi svoj narod i steče vječno ime.  <span class="brojRetka" id="45">45</span>Hrabro potrča prema životinji, posred bojnog reda. Ubijao je desno i lijevo, a neprijatelji se pred njim razdvojili.  <span class="brojRetka" id="46">46</span>Uvuče se pod slona, probode ga mačem i ubi. Životinja se strovali na Eleazara i zgnječi ga. Tako on pogibe ondje.  <span class="brojRetka" id="47">47</span>Židovi su, videći silnu kraljevsku snagu i žestoku vojsku, pred njom uzmaknuli.</p><p class="noviRedak"> <h4>Zauzeće Betsura i sirijska opsada gore Siona</h4><p class="pocetakParagrafa"> <span class="brojRetka" id="48">48</span>Kraljevska vojska krenu protiv Židova u Jeruzalemu. Kralj je opsjedao Judeju i goru Sion,  <span class="brojRetka" id="49">49</span>a s onima u Betsuru sklopio je mir. Ti su izišli iz grada jer više nisu mogli izdržati opsadu: nisu imali hrane. Bila je, naime, subotnja godina, zemlja je počivala.  <span class="brojRetka" id="50">50</span>Kralj je zaposjeo Betsur i ondje smjestio posadu.  <span class="brojRetka" id="51">51</span>Prilično je dugo opsjedao Svetište. Služio se protiv njega strelištima, bojnim napravama, bacačima plamena, kamenja i strelica, a tako i praćarama.  <span class="brojRetka" id="52">52</span>I opsjednuti uzimahu naprave protiv napadača. Borba potraja dugo.  <span class="brojRetka" id="53">53</span>Ali u skladištima nestalo hrane. Bila je sedma godina, a, osim toga, Izraelci dovedeni u Judeju iz poganskih krajeva bijahu potrošili i posljednje zalihe.  <span class="brojRetka" id="54">54</span>Tako su u Svetištu ostavili malo ljudi jer je zavladala glad. Ostali se raspršili svaki na svoju stranu.</p><p class="noviRedak"> <h4>Kralj daje Židovima vjersku slobodu</h4><p class="pocetakParagrafa"> <span class="brojRetka" id="55">55</span>Filip, koga je kralj Antioh još za svoga života odabrao da njegova sina Antioha odgaja za prijestolje,  <span class="brojRetka" id="56">56</span>vratio se iz Perzije i Medije s vojskom koja je pratila kralja. Sad je nastojao da zagospoduje državnim poslovima.  <span class="brojRetka" id="57">57</span>Na tu vijest Lizija je samo gledao da što prije ode. Rekao je kralju, vojskovođama i ljudima: »Svaki smo dan slabiji, imamo sve manje hrane, a mjesto koje opsjedamo dobro je utvrđeno. Osim toga, čekaju nas poslovi kraljevstva.  <span class="brojRetka" id="58">58</span>Pružimo, dakle, desnicu tim ljudima, sklopimo mir s njima i sa svim njihovim narodom.  <span class="brojRetka" id="59">59</span>Dopustimo im da žive po svojim običajima kao i prije, jer su se radi svojih zakona, kad smo ih dokinuli, na nas razgnjevili i sve ovo počinili.«</p><p class="pocetakParagrafa"> <span class="brojRetka" id="60">60</span>Taj je prijedlog kralju i starješinama bio po volji. Po poslanicima ponudio je Židovima mir, a oni ga prihvatiše.  <span class="brojRetka" id="61">61</span>Kralj i starješine potkrijepiše sporazum zakletvom, pa su opsjednuti izišli iz Tvrđe.  <span class="brojRetka" id="62">62</span>Potom kralj uziđe na goru Sion. Tu vidje kako je mjesto utvrđeno, pogazi svoju zakletvu i zapovjedi da se ono poruši.  <span class="brojRetka" id="63">63</span>Nato hitno podiže tabor i vrati se u Antiohiju. Tu nađe Filipa gospodarem grada. Udari na grad i silom ga osvoji.</p></p></p></p></p></p>