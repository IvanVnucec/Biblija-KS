<p class="pocetakParagrafa"> <span class="brojRetka" id="7">7</span>Ti su se namjesnici brinuli o opskrbi kralja Salomona i sviju koji su imali dijela za kraljevim stolom, svaki po mjesec dana; i nisu dopuštali da ičega ponestane.  <span class="brojRetka" id="8">8</span>I ječam i slamu za konje i tegleću marvu donosili su na mjesto gdje se zadržavao, svaki kako bi ga zapalo.  <span class="brojRetka" id="2">2</span>Svakoga je dana trebalo Salomonu za hranu: trideset kora finoga brašna i šezdeset kora običnog brašna,  <span class="brojRetka" id="3">3</span>deset ugojenih volova, dvadeset volova s paše, stotinu ovaca, osim jelena, srna, divokoza i ugojene peradi.  <span class="brojRetka" id="4">4</span>Jer on je vladao nad svime onkraj Rijeke – od Tafse do Gaze, nad svim kraljevima s onu stranu Eufrata – i imao je mir po svim granicama naokolo.  <span class="brojRetka" id="5">5</span>Juda i sav Izrael živjeli su bez straha, svaki pod svojom lozom i pod svojom smokvom, od Dana sve do Beer Šebe, svega vijeka Salomonova.</p><p class="pocetakParagrafa"> <span class="brojRetka" id="1">1</span>Salomon je proširio svoju vlast nad svim kraljevstvima od Rijeke sve do zemlje filistejske i do međe egipatske. Ona su donosila svoj danak i služila Salomonu sve dane njegova života.  <span class="brojRetka" id="6">6</span>Salomon je imao četrdeset tisuća konja za vuču i dvanaest tisuća za jahanje.</p><p class="noviRedak"> <h4>Salomonova slava</h4><p class="pocetakParagrafa"> <span class="brojRetka" id="9">9</span>Jahve je dao Salomonu mudrost i izuzetnu razboritost i srce široko kao pijesak na obali morskoj.  <span class="brojRetka" id="10">10</span>Mudrost je Salomonova bila veća od mudrosti svih sinova Istoka i od sve mudrosti Egipta.  <span class="brojRetka" id="11">11</span>Bio je mudriji od svih ljudi, od Etana Ezrahanina, od Hemana, Kalkola i Darde, sinova Maholovih; njegovo se ime pronosilo među svim narodima unaokolo.  <span class="brojRetka" id="12">12</span>Izrekao je tri tisuće mudrih izreka, a njegovih je pjesama bilo tisuću i pet.  <span class="brojRetka" id="13">13</span>Zborio je o drveću: od cedra što je na Libanonu pa do izopa što klija na zidu; raspravljao je o životinjama, o pticama, o gmazovima i o ribama.  <span class="brojRetka" id="14">14</span>Dolazili su od sviju naroda da čuju mudrost Salomonovu, od svih zemaljskih kraljeva koji su čuli glas o njegovoj mudrosti.</p><p class="noviRedak"> <h3>2. SALOMON GRADITELJ</h3><h4>Pripreme za gradnju Hrama</h4><p class="pocetakParagrafa"> <span class="brojRetka" id="15">15</span>Tirski kralj Hiram posla svoje sluge Salomonu, jer bijaše čuo da su ga pomazali za kralja na mjesto njegova oca, a Hiram je svagda bio prijatelj Davidov.  <span class="brojRetka" id="16">16</span>Tada Salomon poruči Hiramu:  <span class="brojRetka" id="17">17</span>»Ti znaš dobro da moj otac David nije mogao sagraditi doma imenu Jahve, svoga Boga, zbog ratova kojima su ga okružili neprijatelji sa svih strana, sve dok ih Jahve nije položio pod stopala nogu njegovih.  <span class="brojRetka" id="18">18</span>Sada mi je Jahve, Bog moj, dao mir posvuda unaokolo: nemam neprijatelja ni zlih udesa.  <span class="brojRetka" id="19">19</span>Namjeravam, dakle, sagraditi dom imenu Jahve, Boga svoga, kako je Jahve rekao mome ocu Davidu: ‘Tvoj sin koga ću mjesto tebe postaviti na tvoje prijestolje, on će sagraditi dom mome imenu.’  <span class="brojRetka" id="20">20</span>Stoga sada zapovjedi da mi nasijeku cedrova na Libanonu; moje će sluge biti sa slugama tvojim, i ja ću platiti nadnicu tvojim slugama prema svemu kako mi odrediš. Ti znaš dobro da u nas nema ljudi koji umiju sjeći drva kao Sidonci.«</p><p class="pocetakParagrafa"> <span class="brojRetka" id="21">21</span>Kada je Hiram primio Salomonovu poruku, veoma se obradova i reče: »Neka je blagoslovljen danas Jahve koji je dao mudra sina Davidu, koji upravlja ovim velikim narodom.«  <span class="brojRetka" id="22">22</span>I Hiram javi Salomonu: »Primio sam tvoju poruku. Ispunit ću u svemu tvoju želju glede drva cedrova i drva čempresova.  <span class="brojRetka" id="23">23</span>Moje će ih sluge dopremiti s Libanona na more, složit ću ih u splavi i pustiti ih morem do mjesta koje ćeš mi označiti; ondje ću ih razložiti i ti ćeš ih uzeti. Ti ćeš pak ispuniti moju želju i dati hranu mojoj čeljadi.«</p><p class="pocetakParagrafa"> <span class="brojRetka" id="24">24</span>Hiram je davao Salomonu drva cedrova i čempresova koliko je htio,  <span class="brojRetka" id="25">25</span>a Salomon je davao Hiramu dvadeset tisuća kora pšenice za hranu ljudstvu i dvadeset tisuća kora ulja od tiještenih maslina. Toliko je Salomon davao Hiramu godinu za godinom.  <span class="brojRetka" id="26">26</span>Jahve je dao mudrost Salomonu, kako mu bijaše obećao; između Hirama i Salomona vladao je mir te oni sklopiše savez.</p><p class="pocetakParagrafa"> <span class="brojRetka" id="27">27</span>Tada diže kralj Salomon kulučare iz svega Izraela; kulučara je bilo u svemu trideset tisuća ljudi.  <span class="brojRetka" id="28">28</span>Slao ih je naizmjence na Libanon, svakog mjeseca deset tisuća ljudi: bili su mjesec dana na Libanonu, a dva mjeseca kod kuće. Adoniram je bio nad svim kulučarima.  <span class="brojRetka" id="29">29</span>Salomon je imao i sedamdeset tisuća nosača tereta, osamdeset tisuća kamenorezaca u gori,  <span class="brojRetka" id="30">30</span>ne računajući glavara službeničkih koji su upravljali poslovima; njih je bilo tri tisuće i tri stotine, a upravljali su narodom zaposlenim na radovima.  <span class="brojRetka" id="31">31</span>Kralj je zapovjedio da lome gromade biranog kamena i da ih klešu za temelje Hrama.  <span class="brojRetka" id="32">32</span>Graditelji Salomonovi i Hiramovi, i oni iz Gibela, tesali su i pripremali drvo i klesali za gradnju Hrama.</p></p></p>