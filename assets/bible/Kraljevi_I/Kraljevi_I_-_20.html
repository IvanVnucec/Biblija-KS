<h3>3. ARAMEJSKI RATOVI</h3><h4>Opsada Samarije</h4><p class="pocetakParagrafa"> <span class="brojRetka" id="1">1</span>Ben-Hadad, kralj Arama, skupi svu vojsku svoju – s njim bijahu trideset i dva kralja, s konjima i bojnim kolima – i ode opsjedati Samariju i udari na nju.  <span class="brojRetka" id="2">2</span>Posla u grad glasnike izraelskom kralju Ahabu  <span class="brojRetka" id="3">3</span>i reče mu: »Ovako veli Ben-Hadad: ‘Tvoje srebro i tvoje zlato moje je, a žene tvoje i djeca ostaju tebi.’«  <span class="brojRetka" id="4">4</span>Izraelski kralj ovako mu odgovori: »Na tvoju zapovijed, gospodaru kralju! Tvoj sam ja sa svime što mi pripada.«</p><p class="pocetakParagrafa"> <span class="brojRetka" id="5">5</span>Ali se glasnici vratiše i rekoše: »Ovako kaže Ben-Hadad i poručuje ti: ‘Daj mi svoje srebro i zlato, svoje žene i djecu.  <span class="brojRetka" id="6">6</span>Budi siguran da ću sutra u ovo doba poslati svoje sluge i oni će pretražiti tvoju kuću i kuće tvojih slugu i stavit će svoju ruku na sve što im se svidi i to će odnijeti.’«</p><p class="pocetakParagrafa"> <span class="brojRetka" id="7">7</span>Izraelski kralj sazva sve starješine zemaljske i reče: »Promislite i pogledajte! Ovaj nam sprema zlo! Traži od mene moje žene i djecu, premda mu nisam odbio svoje srebro i zlato.«  <span class="brojRetka" id="8">8</span>Starješine mu i sav narod odgovoriše: »Nemoj poslušati! Nemoj pristati!«  <span class="brojRetka" id="9">9</span>Tada on ovako odgovori Ben-Hadadovim poslanicima: »Recite gospodaru kralju: ‘Sve što si prvi put tražio od svoga sluge, ja ću učiniti, ali ovo drugo ne mogu.’« I poslanici odoše i odnesoše odgovor.</p><p class="pocetakParagrafa"> <span class="brojRetka" id="10">10</span>Tada mu Ben-Hadad poruči: »Neka mi bogovi učine zlo i neka pridaju još toliko, ako bude dosta praha Samarije da svi oni koji me slijede dobiju po pregršt!«  <span class="brojRetka" id="11">11</span>Ali mu kralj izraelski odgovori: »Kaže se: ‘Neka se ne hvali koji se opasuje kao onaj koji se raspasuje!’«  <span class="brojRetka" id="12">12</span>A kad je Ben-Hadad to čuo – upravo je pio s kraljevima pod šatorima – zapovjedi svojim slugama: »Na svoja mjesta!« I oni zauzeše svoje položaje protiv grada.</p><p class="noviRedak"> <h4>Izraelska pobjeda</h4><p class="pocetakParagrafa"> <span class="brojRetka" id="13">13</span>Tada potraži jedan prorok Ahaba, kralja Izraela, i reče: »Ovako veli Jahve: ‘Jesi li vidio ono silno mnoštvo? Ja ću ti ga danas, evo, predati u ruke i ti ćeš spoznati da sam ja Jahve.’«  <span class="brojRetka" id="14">14</span>Ahab reče: »Po kome?« On odgovori: »Ovako veli Jahve: po momcima pokrajinskih namjesnika.« Ahab upita: »Tko će početi boj?« On odgovori: »Ti!«</p><p class="pocetakParagrafa"> <span class="brojRetka" id="15">15</span>Ahab izvrši smotru momaka pokrajinskih upravitelja. Bijaše ih dvije stotine trideset i dva. Poslije njih izvršio je smotru sve vojske svih Izraelaca. Bijaše ih sedam tisuća.  <span class="brojRetka" id="16">16</span>Oni iziđoše u podne, dok je Ben-Hadad pio u šatorima s trideset i dva kralja koji mu bijahu saveznici.  <span class="brojRetka" id="17">17</span>Momci pokrajinskih upravitelja iziđoše prvi.</p><p class="pocetakParagrafa">Obavijestiše Ben-Hadada: »Izišli su ljudi iz Samarije.«  <span class="brojRetka" id="18">18</span>On reče: »Ako su izišli radi mira, pohvatajte ih žive; ako su izišli u boj, opet ih uhvatite žive!«</p><p class="pocetakParagrafa"> <span class="brojRetka" id="19">19</span>Ali kad su oni – momci pokrajinskih upravitelja – izišli iz grada, za njima je slijedila ostala vojska  <span class="brojRetka" id="20">20</span>i svaki je udario na svog protivnika. Aramejci su bježali, a Izraelci ih progonili. Ben-Hadad, aramejski kralj, spasio se na konju zajedno s nekim konjanicima.  <span class="brojRetka" id="21">21</span>Tada je izišao izraelski kralj; zarobio je konje i kola i nanio Aramejcima težak poraz.</p><p class="pocetakParagrafa"> <span class="brojRetka" id="22">22</span>Tada pristupi prorok izraelskom kralju i reče mu: »Hajdemo! Ohrabri se i razmisli dobro što ti je činiti, jer će dogodine aramejski kralj napasti na te.«  <span class="brojRetka" id="23">23</span>Sluge su savjetovale aramejskog kralja: »Njihov bog je bog gorâ, i zato su bili jači od nas. Ali ako se pobijemo s njima u ravnici, sigurno ćemo mi biti jači od njih.  <span class="brojRetka" id="24">24</span>Učinimo, dakle, ovako: makni ove kraljeve i postavi na njihovo mjesto upravitelje.  <span class="brojRetka" id="25">25</span>Zatim skupi sebi veliku vojsku kolika je bila ona koju si izgubio, toliko konja i toliko kola. Tada ćemo se pobiti s njima u ravnici, i sigurno ćemo ih nadvladati.« On ih posluša i učini tako.</p><p class="noviRedak"> <h4>Pobjeda kod Afeka</h4><p class="pocetakParagrafa"> <span class="brojRetka" id="26">26</span>Na početku godine Ben-Hadad podiže Aramejce i pođe na Afek da vojuje s Izraelom.  <span class="brojRetka" id="27">27</span>Izraelci se podigoše i krenuše protiv njih. I utaboriše se Izraelci pred njima kao dva mala stada koza, dok su Aramejci prekrili zemlju.</p><p class="pocetakParagrafa"> <span class="brojRetka" id="28">28</span>Tad pristupi Božji čovjek izraelskom kralju i reče: »Ovako veli Jahve: ‘Zato što Aramejci kažu za Jahvu da je Bog bregova i da nije Bog ravnica, ja ću predati u tvoje ruke ovo silno mnoštvo da spoznate da sam ja Jahve.’«</p><p class="pocetakParagrafa"> <span class="brojRetka" id="29">29</span>Sedam dana bijahu utaboreni jedni sučelice drugima. Sedmoga dana zametnu se boj i Izraelci poubijaše Aramejce, stotinu tisuća pješaka u jedan jedini dan.  <span class="brojRetka" id="30">30</span>Ostatak pobježe u Afek, u grad, ali se sruši zidina na dvadeset i sedam tisuća ljudi koji su ostali.</p><p class="pocetakParagrafa">Pobjegao je i Ben-Hadad. U gradu je prelazio iz jednog skrovišta u drugo.  <span class="brojRetka" id="31">31</span>Njegove su mu sluge rekle: »Gle! Mi smo čuli da su izraelski kraljevi milosrdni. Stavimo kostrijet oko bokova svojih i konope oko svojih glava, pa izađimo pred kralja izraelskog: možda će ti poštedjeti život.«  <span class="brojRetka" id="32">32</span>I svezaše kostrijeti oko bokova svojih i konopce oko svojih glava. Otišli su pred izraelskog kralja i rekli: »Tvoj sluga Ben-Hadad kaže: ‘Ostavi me na životu!’« On odgovori: »Je li još živ? On je moj brat.«</p><p class="pocetakParagrafa"> <span class="brojRetka" id="33">33</span>Ljudi su to uzeli kao dobar znak i požurili se da ga uhvate za riječ govoreći: »Ben-Hadad tvoj je brat.« Ahab odgovori: »Idite! Dovedite ga!« Ben-Hadad dođe i on ga uze na kola.  <span class="brojRetka" id="34">34</span>Ben-Hadad reče mu tada: »Vratit ću ti gradove koje je moj otac uzeo tvome ocu; stajat će ti na raspolaganju četvrti u Damasku, kao što ih je postavio moj otac u Samariji. Pod ovim me uvjetom otpusti.« Ahab sklopi s njime savez i otpusti ga.</p><p class="noviRedak"> <h4>Prorok kara Ahaba</h4><p class="pocetakParagrafa"> <span class="brojRetka" id="35">35</span>Neki od proročkih sinova reče po Jahvinoj zapovijedi svome drugu: »Udari me!« Ali čovjek ne htjede da ga tuče.  <span class="brojRetka" id="36">36</span>Tada mu onaj reče: »Budući da nisi slušao glasa Jahvina, evo, kad odeš od mene, lav će te razderati.« Tek što se udaljio od njega, naiđe na lava koji ga razdera.  <span class="brojRetka" id="37">37</span>Prorok nađe drugoga čovjeka i reče: »Udari me!« Čovjek ga izudara i izrani.  <span class="brojRetka" id="38">38</span>Prorok ode, postavi se kralju na put, a preko očiju navuče povez da ga ne prepoznaju.  <span class="brojRetka" id="39">39</span>Kad je kralj prolazio, on povika: »Tvoj je sluga bio izišao u boj, kadli iz bojnih redova jedan istupi i dovede mi nekog čovjeka govoreći: ‘Čuvaj ovoga čovjeka! Ako nestane, tvoj će život biti za njegov život, ili ćeš platiti srebrni talenat.’  <span class="brojRetka" id="40">40</span>I dok je tvoj sluga radio ovdje-ondje, njega je nestalo.«</p><p class="pocetakParagrafa">Tada mu reče kralj Izraela: »Eto ti presude! Sâm si je izrekao!«  <span class="brojRetka" id="41">41</span>Nato onaj odmah ukloni povez s očiju i kralj izraelski vidje da je to jedan od proroka.  <span class="brojRetka" id="42">42</span>A on reče kralju: »Ovako veli Jahve: ‘Budući da si pustio da ti iz ruke utekne čovjek koga sam udario prokletstvom, tvoj će život biti za njegov život, tvoj narod za njegov narod.’«  <span class="brojRetka" id="43">43</span>I kralj izraelski ode svojoj kući, mrk i srdit, i uđe u Samariju.</p></p></p></p>