<h4>Davidova oporuka i smrt</h4><p class="pocetakParagrafa"> <span class="brojRetka" id="1">1</span>Kad su se dani Davidovi približavali svome svršetku, zapovjedi David svome sinu Salomonu:  <span class="brojRetka" id="2">2</span>»Sada polazim na put sviju smrtnika. Ti budi hrabar i pokaži se čovjekom!  <span class="brojRetka" id="3">3</span>Slušaj naredbe Jahve, Boga svoga, idi njegovim stazama, drži se njegovih zakona, zapovijedi, naredaba i njegovih pouka, kako je napisano u Zakonu Mojsijevu, da bi uspio u svemu što poduzmeš i svagdje kamo se okreneš;  <span class="brojRetka" id="4">4</span>da bi Jahve ispunio svoje obećanje koje mi je dao: ‘Ako sinovi tvoji budu pazili na svome putu, vjerno hodeći preda mnom, svim srcem svojim i svom dušom svojom, uvijek će jedan od njih sjediti na prijestolju Izraelovu.’</p><p class="pocetakParagrafa"> <span class="brojRetka" id="5">5</span>I sam znaš što mi je učinio Joab, sin Sarvijin, kako je učinio obojici vojskovođa Izraelovih: Abneru, sinu Nerovu, i Amasi, sinu Jeterovu, kad ih je ubio i time prolio krv u miru kao u ratu te omastio krvlju pojas oko bokova svojih i obuću na nogama svojim.  <span class="brojRetka" id="6">6</span>Ti postupi po svom razboru i ne daj da mu sijeda kosa mirno počine u podzemlju.  <span class="brojRetka" id="7">7</span>A sinovima Barzilaja Gileađanina vrati ljubav: neka budu među onima koji jedu za tvojim stolom jer su mi pomogli kad sam bježao pred tvojim bratom Abšalomom.  <span class="brojRetka" id="8">8</span>Pred sobom imaš Šimeja, sina Gerina, Benjaminovca iz Bahurima, koji me užasnim kletvama proklinjao onoga dana kad sam bježao u Mahanajim. Ali mi je on sišao ususret na Jordan i zakleh mu se Jahvom: ‘Neću te pogubiti mačem.’  <span class="brojRetka" id="9">9</span>Ali mu ti toga ne opraštaj, jer si čovjek razborit, i već ćeš znati kako treba da postupiš te mu sijedu kosu s krvlju u podzemlje spremiš.«</p><p class="pocetakParagrafa"> <span class="brojRetka" id="10">10</span>I potom počinu David kraj otaca svojih i bî pokopan u Davidovu gradu.  <span class="brojRetka" id="11">11</span>David je kraljevao nad Izraelom četrdeset godina: u Hebronu je kraljevao sedam godina, u Jeruzalemu je kraljevao trideset i tri godine.</p><p class="pocetakParagrafa"> <span class="brojRetka" id="12">12</span>Salomon sjede na prijestolje Davida, svoga oca, i njegova se vlast veoma učvrsti.</p><p class="noviRedak"> <h4>Adonijina smrt</h4><p class="pocetakParagrafa"> <span class="brojRetka" id="13">13</span>Ali Adonija, sin Hagitin, dođe Bat-Šebi, majci Salomonovoj, i pade ničice pred njom. Ona ga upita: »Je li miroljubiv tvoj dolazak?« On odgovori: »Jest, miroljubiv je.«  <span class="brojRetka" id="14">14</span>I nastavi: »Imam ti nešto reći.« Ona reče: »Govori.«  <span class="brojRetka" id="15">15</span>Tada će on: »Znaš i sama da je kraljevstvo pripadalo meni i da je sav Izrael očekivao da ću ja biti kralj. Ali mi je kraljevstvo izmaklo i pripalo je mome bratu, jer mu ga je Jahve namijenio.  <span class="brojRetka" id="16">16</span>Ja te sada samo jedno molim: nemoj me odbiti.« Ona reče: »Govori.«  <span class="brojRetka" id="17">17</span>A on nastavi: »Reci, molim te, kralju Salomonu – jer tebe neće odbiti – neka mi dade za ženu Abišagu Šunamku!«  <span class="brojRetka" id="18">18</span>A Bat-Šeba odgovori: »Dobro, govorit ću kralju o tebi.«</p><p class="pocetakParagrafa"> <span class="brojRetka" id="19">19</span>Kada, dakle, uđe Bat-Šeba kralju Salomonu da govori o Adoniji, ustade kralj i pođe joj ususret, pokloni se pred njom, zatim sjede na svoje prijestolje i zapovjedi te namjestiše sjedalicu za kraljicu majku, i ona mu sjede s desne strane.  <span class="brojRetka" id="20">20</span>Tada mu reče: »Nešto bih zaiskala od tebe, nemoj me odbiti.« Kralj joj odgovori: »Traži, majko, jer te neću odbiti.«  <span class="brojRetka" id="21">21</span>Ona nastavi: »Neka se dade Abišaga Šunamka tvome bratu Adoniji za ženu.«  <span class="brojRetka" id="22">22</span>Kralj Salomon odgovori i reče svojoj majci: »Zašto tražiš Abišagu Šunamku za Adoniju? Traži odmah i kraljevstvo za njega! Jer on je moj stariji brat, a uz njega je svećenik Ebjatar i Joab, sin Sarvijin!«  <span class="brojRetka" id="23">23</span>Tada se kralj Salomon zakle Jahvom: »Neka mi Bog učini ovo zlo i neka mi doda drugo ako Adonija nije to izrekao danas po cijenu svoga života!  <span class="brojRetka" id="24">24</span>Živoga mi Jahve, koji me potvrdio i posadio na prijestolje oca moga Davida i koji mi je dao dom kako je obećao: još danas će Adonija umrijeti.«</p><p class="pocetakParagrafa"> <span class="brojRetka" id="25">25</span>I kralj Salomon posla Benaju, sina Jojadina, koji ga udari te Adonija umrije.</p><p class="noviRedak"> <h4>Sudbina Ebjatara i Joaba</h4><p class="pocetakParagrafa"> <span class="brojRetka" id="26">26</span>Svećeniku Ebjataru kralj zatim naredi: »Idi u Anatot na svoj posjed. Zaslužio si smrt, ali te neću pogubiti danas jer si nosio Jahvin kovčeg pred ocem mojim Davidom i podijelio si sve patnje s mojim ocem.«  <span class="brojRetka" id="27">27</span>I Salomon isključi Ebjatara iz svećenstva Jahvina da tako ispuni Jahvinu riječ koju je izrekao protiv doma Elijeva u Šilu.</p><p class="pocetakParagrafa"> <span class="brojRetka" id="28">28</span>Kada je glas stigao Joabu – Joab bijaše pristao uz Adoniju, premda se nije priključio Abšalomu – on uteče u Šator Jahvin i uhvati se za rogove žrtvenika.  <span class="brojRetka" id="29">29</span>I dojaviše kralju Salomonu: »Joab je pobjegao u Šator Jahvin, eno ga pokraj žrtvenika.« Tada Salomon poruči Joabu: »Što se držiš žrtvenika?« Joab odgovori: »Uplašio sam se tebe i pobjegao sam pred Jahvu.« Tada Salomon naredi Benaji, sinu Jojadinu: »Idi i ubij ga!«</p><p class="pocetakParagrafa"> <span class="brojRetka" id="30">30</span>Benaja ode u Šator Jahvin i reče Joabu: »Po naredbi kraljevoj: iziđi!« On odgovori: »Neću, želim ovdje umrijeti!« Benaja javi kralju: »Eto što mi je rekao Joab i što mi je odgovorio.«</p><p class="pocetakParagrafa"> <span class="brojRetka" id="31">31</span>Kralj mu reče: »Učini kako je rekao: ubij ga, zatim pokopaj. Tako ćeš danas skinuti s mene i doma oca moga nevinu krv koju je Joab prolio.  <span class="brojRetka" id="32">32</span>Jahve će učiniti da krv njegova padne na njegovu glavu, jer je ubio dva čovjeka pravednika i bolja od sebe; ubio ih je mačem bez znanja moga oca Davida: Abnera, sina Nerova, vođu vojske Izraelove, i Amasu, sina Jeterova, vojvodu judejskoga.  <span class="brojRetka" id="33">33</span>Neka njihova krv padne na glavu Joaba i njegova potomstva dovijeka, a Davidu, njegovu potomstvu, vladalačkoj kući i prijestolju neka od Jahve bude trajan mir.«</p><p class="pocetakParagrafa"> <span class="brojRetka" id="34">34</span>I ode Benaja, sin Jojadin, obori se na Joaba i usmrti ga. Pokopali su Joaba u njegovu domu u pustinji.  <span class="brojRetka" id="35">35</span>Mjesto njega postavi kralj na čelo vojske Benaju, sina Jojadina, a na mjesto Ebjatara postavi svećenika Sadoka.</p><p class="noviRedak"> <h4>Šimejev neposluh i smrt</h4><p class="pocetakParagrafa"> <span class="brojRetka" id="36">36</span>Salomon pozva Šimeja i reče mu: »Sagradi sebi kuću u Jeruzalemu: tu stanuj, i nikamo odatle ne izlazi.  <span class="brojRetka" id="37">37</span>Onoga dana kad iziđeš i prijeđeš potok Kidron, znaj dobro da ćeš umrijeti. Krv tvoja na glavu tvoju.«  <span class="brojRetka" id="38">38</span>Šimej odgovori kralju: »Dobro. Kako moj gospodar kralj kaže, tako će učiniti sluga tvoj.« I Šimej dugo življaše u Jeruzalemu.</p><p class="pocetakParagrafa"> <span class="brojRetka" id="39">39</span>Ali poslije tri godine dogodi se te Šimeju pobjegoše dvojica slugu k Akišu, sinu Maakinu, kralju gatskom. I dojaviše Šimeju: »Eno ti slugu u Gatu.«  <span class="brojRetka" id="40">40</span>Tada usta Šimej, osedla magarca i ode u Gat, k Akišu, da traži svoje sluge. I vratio se Šimej i doveo svoje sluge iz Gata.  <span class="brojRetka" id="41">41</span>I javiše Salomonu: »Šimej otišao iz Jeruzalema u Gat i vratio se.«</p><p class="pocetakParagrafa"> <span class="brojRetka" id="42">42</span>Kralj pozva Šimeja i reče mu: »Nisam li ti se zakleo Jahvom i strogo te opomenuo: ‘Onoga dana kad budeš izišao i pošao bilo kamo, znaj dobro da ćeš umrijeti!’ A ti si mi tada odgovorio: ‘Dobra je riječ koju sam čuo.’  <span class="brojRetka" id="43">43</span>Zašto nisi održao zakletvu Jahvinu i zapovijed koju sam ti dao?«  <span class="brojRetka" id="44">44</span>Još reče kralj Šimeju: »Ti znaš sve zlo koje si učinio mome ocu Davidu. Tvoje je srce toga svjesno. Jahve neka učini da se tvoja zloća obori na tvoju glavu.  <span class="brojRetka" id="45">45</span>A blagoslovljen je kralj Salomon, i prijestolje će Davidovo biti čvrsto pred Jahvom dovijeka.«</p><p class="pocetakParagrafa"> <span class="brojRetka" id="46">46</span>I zapovjedi kralj Benaji, sinu Jojadinu, te on iziđe i udari Šimeja i tako Šimej umrije.</p><p class="pocetakParagrafa">Tako se učvrstilo kraljevstvo u ruci Salomonovoj.</p></p></p></p>