<h4>Susret Ilije i Obadije</h4><p class="pocetakParagrafa"> <span class="brojRetka" id="1">1</span>Prošlo je mnogo vremena i riječ Jahvina bî upravljena treće godine Iliji: »Idi, pokaži se Ahabu, jer želim pustiti kišu na lice zemlje.«  <span class="brojRetka" id="2">2</span>I ode Ilija da se pokaže Ahabu.</p><p class="pocetakParagrafa">Kako je glad u Samariji bivala teža,  <span class="brojRetka" id="3">3</span>pozva Ahab dvorskog upravitelja Obadiju. Taj se Obadija veoma bojao Jahve;  <span class="brojRetka" id="4">4</span>jer kad je Izebela poubijala proroke Jahvine, on je uzeo stotinu proroka i sakrio ih po pedeset u jednu špilju, gdje ih je hranio kruhom i pojio vodom.  <span class="brojRetka" id="5">5</span>I reče Ahab Obadiji: »Hajde, obići ćemo svu zemlju, sve izvore i sve potoke, možda ćemo naći trave da sačuvamo u životu konje i mazge i da nam ne propadne stoka.«  <span class="brojRetka" id="6">6</span>Podijelili su zemlju koju će pretražiti: Ahab je sam otišao jednim putem, a Obadija je pošao sam drugim putem.</p><p class="pocetakParagrafa"> <span class="brojRetka" id="7">7</span>I kad je Obadija bio na putu, eto mu ususret Ilije. Poznavši ga, pade ničice i reče: »Jesi li to ti, gospodaru Ilija?«  <span class="brojRetka" id="8">8</span>On mu odgovori: »Ja sam! Idi i reci svome gospodaru: ‘Evo Ilije!’«</p><p class="pocetakParagrafa"> <span class="brojRetka" id="9">9</span>Odgovori mu Obadija: »Što sam sagriješio te slugu svojega predaješ u ruke Ahabu da me ubije?  <span class="brojRetka" id="10">10</span>Živoga mi Jahve, tvoga Boga, nema naroda ili kraljevstva kamo moj gospodar nije slao da te traže. I kad su mu rekli: ‘Nema ga!’ zakleo je kraljevstvo i narod što te nisu našli.  <span class="brojRetka" id="11">11</span>I sada mi naređuješ: ‘Idi, reci svome gospodaru: Evo Ilije!’  <span class="brojRetka" id="12">12</span>Ali kad ja odem od tebe, duh Jahvin odnijet će te ne znam kamo, a ja ću doći i obavijestiti Ahaba. Pa kad te ne nađe, ubit će me! A tvoj se sluga boji Jahve od mladosti svoje!  <span class="brojRetka" id="13">13</span>Zar nije poznato mome gospodaru što sam učinio kad je ono Izebela poubijala proroke Jahvine? Sakrio sam stotinu proroka, po pedeset u jednu špilju, i kruhom ih uzdržavao i vodom.  <span class="brojRetka" id="14">14</span>I sada ti naređuješ: ‘Idi, reci svome gospodaru: Evo Ilije!’ Pa on će me ubiti!«</p><p class="pocetakParagrafa"> <span class="brojRetka" id="15">15</span>Ilija mu odgovori: »Živoga mi Jahve Sebaota, komu služim, još ću mu se danas pokazati.«</p><p class="noviRedak"> <h4>Ilija i Ahab</h4><p class="pocetakParagrafa"> <span class="brojRetka" id="16">16</span>Obadija pođe ususret Ahabu i donese mu vijest, a Ahab pođe ususret Iliji.  <span class="brojRetka" id="17">17</span>Kad Ahab ugleda Iliju, reče mu: »Jesi li ti onaj koji upropašćuješ Izraela?«  <span class="brojRetka" id="18">18</span>Ilija odgovori: »Ne upropašćujem ja Izraela, nego ti i tvoja obitelj, jer ste ostavili Jahvu, a ti si sljedbenik Baala.  <span class="brojRetka" id="19">19</span>Sada sakupi sav Izrael preda me na gori Karmelu i četiri stotine pedeset proroka Baalovih koji jedu za stolom Izebelinim.«</p><p class="noviRedak"> <h4>Žrtva na Karmelu</h4><p class="pocetakParagrafa"> <span class="brojRetka" id="20">20</span>Ahab pozva sve sinove Izraelove i sakupi proroke na gori Karmelu.  <span class="brojRetka" id="21">21</span>Ilija pristupi svemu narodu i reče: »Dokle ćete hramati na obje strane? Ako je Jahve Bog, slijedite ga; ako je Baal, slijedite njega.« A narod mu nije ništa odgovorio.  <span class="brojRetka" id="22">22</span>Ilija nastavi: »Ja sam još jedini ostao kao prorok Jahvin, a Baalovih je proroka četiri stotine i pedeset.  <span class="brojRetka" id="23">23</span>Dajte nam dva junca. Neka oni izaberu sebi jednoga, neka ga sasijeku i stave na drva, ali neka ne podmeću ognja. Ja ću spremiti drugoga junca i neću podmetati ognja.  <span class="brojRetka" id="24">24</span>Vi zazovite ime svoga boga, a ja ću zazvati ime Jahvino: bog koji odgovori ognjem pravi je Bog.« Sav narod odgovori: »Dobro!«</p><p class="pocetakParagrafa"> <span class="brojRetka" id="25">25</span>Potom reče Ilija prorocima Baalovim: »Izaberite sebi jednoga junca i počnite, jer vas je mnogo više. Zazovite ime svoga boga, ali ne stavljajte ognja.«</p><p class="pocetakParagrafa"> <span class="brojRetka" id="26">26</span>Oni uzeše junca koji je njima pripao i pripremiše ga. Zazivali su ime Baalovo od jutra do podne govoreći: »O Baale, usliši nas!« Ali nije bilo ni glasa ni odgovora. I skakahu i prigibahu koljena pred žrtvenikom koji su načinili.</p><p class="pocetakParagrafa"> <span class="brojRetka" id="27">27</span>U podne im se Ilija naruga i reče: »Glasnije vičite, jer on je bog; zauzet je, ili ima posla, ili je na putu; možda spava pa ga treba probuditi!«  <span class="brojRetka" id="28">28</span>A oni okrenuše vikati još glasnije i parati se noževima i sulicama, kako je u njih običaj, sve dok ih nije oblila krv.  <span class="brojRetka" id="29">29</span>Kad je prošlo podne, pali su u bunilo i bjesnjeli sve dok nije bilo vrijeme da se prinese žrtva; ali nije bilo nikakva glasa ni odgovora niti znaka da ih tkogod sluša.</p><p class="pocetakParagrafa"> <span class="brojRetka" id="30">30</span>Tada Ilija reče svemu narodu: »Priđite k meni!« I sav mu narod pristupi. On popravi žrtvenik Jahvin koji bijaše srušen.  <span class="brojRetka" id="31">31</span>Ilija uze dvanaest kamenova prema broju plemena sinova Jakova, kome je Bog rekao: »Izrael će biti ime tvoje!«  <span class="brojRetka" id="32">32</span>I sagradi od toga kamenja žrtvenik imenu Jahvinu i iskopa jarak oko žrtvenika, širok da bi se mogle posijati dvije mjere pšenice.  <span class="brojRetka" id="33">33</span>Složi drva, rasiječe junca i stavi ga na drva.  <span class="brojRetka" id="34">34</span>Tada reče: »Napunite vodom četiri vrča i izlijte na paljenicu i na drva!« Učiniše tako. Zapovjedi im: »Ponovite«, i oni ponoviše. Tada reče: »Učinite i treći put.« Oni tako i treći put.  <span class="brojRetka" id="35">35</span>Voda je tekla oko žrtvenika i jarak se ispunio vodom.</p><p class="pocetakParagrafa"> <span class="brojRetka" id="36">36</span>Kad bijaše vrijeme da se prinese žrtva, pristupi prorok Ilija i reče: »Jahve, Bože Abrahamov, Izakov i Izraelov, objavi danas da si ti Bog u Izraelu, da sam ja sluga tvoj i da sam po zapovijedi tvojoj učinio sve ovo.  <span class="brojRetka" id="37">37</span>Usliši me, Jahve; usliši me, da bi sav ovaj narod znao da si ti, Jahve, Bog i da ćeš ti obratiti njihova srca.«</p><p class="pocetakParagrafa"> <span class="brojRetka" id="38">38</span>I oganj Jahvin pade i proguta paljenicu i drva, kamenje i prašinu, čak i vodu u jarku isuši.  <span class="brojRetka" id="39">39</span>Sav narod se uplaši, ljudi padoše ničice i rekoše: »Jahve je Bog! Jahve je Bog!«  <span class="brojRetka" id="40">40</span>Ilija im reče: »Pohvatajte proroke Baalove da nijedan od njih ne utekne!« I oni ih pohvataše. Ilija ih odvede do potoka Kišona i ondje ih pobi.</p><p class="noviRedak"> <h4>Svršetak suše</h4><p class="pocetakParagrafa"> <span class="brojRetka" id="41">41</span>Ilija reče Ahabu: »Idi gore, jedi i pij, jer čujem šumor kiše.«  <span class="brojRetka" id="42">42</span>Dok je Ahab otišao gore da jede i pije, Ilija se popeo na vrh Karmela, prignuo se zemlji i sakrio lice među koljena.  <span class="brojRetka" id="43">43</span>Rekao je zatim svome momku: »Idi gore i pogledaj prema moru.« On ode gore, pogleda i reče: »Ništa nema ondje!« Ilija odgovori: »Vrati se sedam puta.«  <span class="brojRetka" id="44">44</span>Ali sedmoga puta reče momak: »Eno se oblak, malen kao dlan čovječji, diže od mora.« Tada reče Ilija: »Idi, kaži Ahabu: ‘Upregni i silazi da te kiša ne uhvati.’«</p><p class="pocetakParagrafa"> <span class="brojRetka" id="45">45</span>Odjednom se nebo zamrači od oblaka i vihora i pade jaka kiša. Ahab se pope na kola i odveze u Jizreel.  <span class="brojRetka" id="46">46</span>Ruka je Jahvina bila nad Ilijom te on, opasavši se, otrča pred Ahabom sve do u blizinu Jizreela.</p></p></p></p>