<h3>3. PRIPREME ZA GRADNJU HRAMA</h3><h4>Prebrojavanje naroda</h4><p class="pocetakParagrafa"> <span class="brojRetka" id="1">1</span>Tada Satan ustade na Izraela i potače Davida da izbroji Izraelce.  <span class="brojRetka" id="2">2</span>Kralj reče Joabu i narodnim knezovima: »Idite, izbrojte Izraelce od Beer Šebe pa do Dana, onda se vratite i kažite mi koliko ih je na broju.«  <span class="brojRetka" id="3">3</span>Joab reče: »Neka Jahve dade svome narodu još sto puta ovoliko koliko ga je sada! Nisu li, moj gospodaru kralju, svi oni sluge mome gospodaru? Zašto traži to moj gospodar? Zašto da bude na krivicu Izraelu?«</p><p class="pocetakParagrafa"> <span class="brojRetka" id="4">4</span>Ali kraljeva riječ bijaše jača od Joabove. Tako je Joab otišao i počeo obilaziti sav Izrael, a onda se, najposlije, vrati u Jeruzalem.  <span class="brojRetka" id="5">5</span>Joab dade Davidu popis naroda; Izraelaca bijaše milijun i sto tisuća ljudi vičnih maču, a Judejaca četiri stotine i sedamdeset tisuća vičnih maču.  <span class="brojRetka" id="6">6</span>Ali nije pobrojio među njima ni Levijeva ni Benjaminova plemena, jer je Joabu bila odvratna kraljeva zapovijed.</p><p class="noviRedak"> <h4>Božja kazna i oproštenje</h4><p class="pocetakParagrafa"> <span class="brojRetka" id="7">7</span>Bilo je to mrsko i u Božjim očima, pa Bog udari Izraela.  <span class="brojRetka" id="8">8</span>David reče Bogu: »Veoma sam sagriješio što sam to učinio. Ali oprosti krivicu svome sluzi jer sam vrlo ludo radio!«  <span class="brojRetka" id="9">9</span>Jahve reče Davidovu vidiocu Gadu:  <span class="brojRetka" id="10">10</span>»Idi i kaži Davidu: Ovako veli Jahve: ‘Troje stavljam preda te; izaberi sebi jedno od toga da ti učinim!’«</p><p class="pocetakParagrafa"> <span class="brojRetka" id="11">11</span>Došavši k Davidu, Gad mu reče: »Ovako veli Jahve: ‘Biraj sebi  <span class="brojRetka" id="12">12</span>ili glad za tri godine, ili da tri mjeseca bježiš pred neprijateljima i mač tvojih neprijatelja da te stiže, ili da tri dana Jahvin mač i kuga bude na zemlji i Jahvin anđeo da ubija po svim izraelskim krajevima.’ Sada promisli i gledaj što da odgovorim onome koji me poslao!«</p><p class="pocetakParagrafa"> <span class="brojRetka" id="13">13</span>David reče Gadu: »Na velikoj sam muci! Ah, neka padnem u Jahvine ruke, jer je veliko njegovo milosrđe, a u ljudske ruke da ne zapadnem!«</p><p class="pocetakParagrafa"> <span class="brojRetka" id="14">14</span>Tako je Jahve poslao kugu na Izraela te pomrije sedamdeset tisuća Izraelaca.  <span class="brojRetka" id="15">15</span>Bog je poslao anđela na Jeruzalem da ga istrebljuje; a kad je počeo istrebljivati, pogledao je Jahve i sažalilo mu se zbog zla, pa je rekao anđelu zatorniku: »Dosta je sada, spusti ruku!«</p><p class="pocetakParagrafa">Jahvin je anđeo stajao kraj gumna Jebusejca Ornana.  <span class="brojRetka" id="16">16</span>David, podigavši oči, vidje Jahvina anđela kako stoji između zemlje i neba držeći u ruci isukan mač koji je podigao na Jeruzalem, i on pade ničice sa starješinama obučenim u kostrijet.  <span class="brojRetka" id="17">17</span>David reče Bogu: »Nisam li ja zapovjedio da se izbroji narod? Ja sam, dakle, onaj koji sam sagriješio i grdno zlo načinio, a što učiniše te ovce? Jahve, Bože moj, neka tvoja ruka dođe na me i na moju obitelj, a ne na taj narod da ga pomori!«</p><p class="noviRedak"> <h4>Žrtvenik na Ornanovu gumnu</h4><p class="pocetakParagrafa"> <span class="brojRetka" id="18">18</span>Tada Jahvin anđeo reče Gadu da kaže Davidu neka uziđe i neka podigne žrtvenik Jahvi na gumnu Jebusejca Ornana.  <span class="brojRetka" id="19">19</span>David je otišao po riječi koju mu je Gad rekao u Jahvino ime.  <span class="brojRetka" id="20">20</span>A Ornan, okrenuvši se, opazi anđela, a njegova se četiri sina sakriše. Ornan je vrhao pšenicu.  <span class="brojRetka" id="21">21</span>Uto dođe David do Ornana, a on, pogledavši i opazivši Davida, dođe s gumna i pokloni se Davidu licem do zemlje.  <span class="brojRetka" id="22">22</span>Tada David reče Ornanu: »Daj mi to gumno da sagradim na njemu žrtvenik Jahvi; za potpunu cijenu daj mi ga da bi prestao pomor u narodu!«  <span class="brojRetka" id="23">23</span>Ornan odgovori Davidu: »Neka ga uzme i neka čini moj gospodar kralj što je dobro u njegovim očima; evo, dajem ti goveda za paljenice, i mlatilice za drva, i pšenicu za prinosnicu; sve ti to poklanjam.«</p><p class="pocetakParagrafa"> <span class="brojRetka" id="24">24</span>Kralj David reče Ornanu: »Ne, nego hoću da kupim u tebe i da platim, jer neću da prinosim Jahvi što je tvoje, da prinosim paljenice koje su mi poklonjene.«</p><p class="pocetakParagrafa"> <span class="brojRetka" id="25">25</span>I David dade Ornanu za ono mjesto šest stotina zlatnih šekela na mjeru.  <span class="brojRetka" id="26">26</span>Tada sagradi ondje žrtvenik Jahvi i prinese paljenice i pričesnice; a kad je prizvao Jahvu, on ga usliša spustivši oganj s neba na žrtvenik za paljenice.  <span class="brojRetka" id="27">27</span>Jahve zapovjedi anđelu da vrati mač u korice.  <span class="brojRetka" id="28">28</span>U ono vrijeme, vidjevši da ga je Jahve uslišio na gumnu Jebusejca Ornana, David poče prinositi žrtve ondje.  <span class="brojRetka" id="29">29</span>Jahvino prebivalište, koje je napravio Mojsije u pustinji, i žrtvenik za paljenice bio je u to vrijeme na uzvisini u Gibeonu.  <span class="brojRetka" id="30">30</span>David nije mogao ići k njemu da traži Boga jer ga je bio spopao strah od mača Jahvina anđela.</p><p class="noviRedak"> </p></p></p>