<h3>2. PRIJENOS KOVČEGA U JERUZALEM</h3><h4>Priprave za prijenos</h4><p class="pocetakParagrafa"> <span class="brojRetka" id="1">1</span>Onda je David sazidao dvore u Davidovu gradu, pripravio mjesto za Kovčeg Božji i razapeo mu šator.  <span class="brojRetka" id="2">2</span>Potom je rekao David: »Ne smije nositi Kovčeg Božji nitko osim levita, jer je njih izabrao Jahve da nose Kovčeg Jahvin i da mu služe dovijeka.«</p><p class="pocetakParagrafa"> <span class="brojRetka" id="3">3</span>David je sakupio sav Izrael u Jeruzalem da prenesu Kovčeg Jahvin gore na njegovo mjesto koje mu bijaše pripravio.  <span class="brojRetka" id="4">4</span>Skupio je David i Aronove sinove i levite.  <span class="brojRetka" id="5">5</span>Od Kehatovih sinova: kneza Uriela i sto dvadeset njegove braće;  <span class="brojRetka" id="6">6</span>od Merarijevih sinova: kneza Asaju i dvjesta dvadeset njegove braće;  <span class="brojRetka" id="7">7</span>od Geršomovih sinova: kneza Joela i sto trideset njegove braće.  <span class="brojRetka" id="8">8</span>Od Elisafanovih sinova: kneza Šemaju i dvjesta njegove braće.  <span class="brojRetka" id="9">9</span>Od Hebronovih sinova: kneza Eliela i osamdeset njegove braće;  <span class="brojRetka" id="10">10</span>od Uzielovih sinova: kneza Aminadaba i sto dvanaest njegove braće.</p><p class="pocetakParagrafa"> <span class="brojRetka" id="11">11</span>Tada David pozva svećenike Sadoka i Ebjatara i levite Uriela, Asaju, Joela, Šemaju, Eliela i Aminadaba,  <span class="brojRetka" id="12">12</span>pa im reče: »Vi ste glavari levitskih porodica; posvetite sebe i svoju braću da prenesete gore Kovčeg Jahve, Izraelova Boga, na mjesto koje sam mu pripravio.  <span class="brojRetka" id="13">13</span>Jer nas je pobio Jahve, Bog naš, zato što prvi put vi niste bili nazočni i što ga nismo tražili onako kako je trebalo.«  <span class="brojRetka" id="14">14</span>Posvetiše se tada svećenici i leviti da prenesu gore Kovčeg Jahve, Izraelova Boga.  <span class="brojRetka" id="15">15</span>Levitski su sinovi ponijeli Božji kovčeg, na svojim ramenima, o motkama, kako je zapovjedio Mojsije po Jahvinoj riječi.</p><p class="pocetakParagrafa"> <span class="brojRetka" id="16">16</span>Tada David reče levitskim knezovima da između svoje braće postave pjevače s glazbalima, s harfama, citrama i cimbalima da se čuje i da gromko odjekuje radosno pjevanje.</p><p class="pocetakParagrafa"> <span class="brojRetka" id="17">17</span>Leviti su postavili Joelova sina Hemana, a od njegove braće Berekjina sina Asafa, i od njihove braće, Merarijevih sinova, Kušajina sina Etana.  <span class="brojRetka" id="18">18</span>S njima njihovu braću drugoga reda: Zahariju, sina Jaazielova, Šemiramota, Jehiela, Unija, Eliaba, Benaju, Maaseju, Matitju, Eliflehua, Mikneju, Obed-Edoma i Jeiela, vratare.  <span class="brojRetka" id="19">19</span>A pjevači, Heman, Asaf i Etan gromko su udarali u mjedene cimbale.  <span class="brojRetka" id="20">20</span>A Zaharija, Uziel, Šemiramot, Jehiel, Uni, Eliab, Maaseja i Benaja u harfe s visokim zvucima;  <span class="brojRetka" id="21">21</span>a Matitja, Eliflehu, Mikneja, Obed-Edom, Jeiel i Azazja u citre, u osminskoj pratnji.  <span class="brojRetka" id="22">22</span>Kenanja, knez onih levita koji su nosili Kovčeg, upravljao je prenošenjem jer je bio vješt u tome.  <span class="brojRetka" id="23">23</span>Berekja i Elkana bili su vratari kod Kovčega.  <span class="brojRetka" id="24">24</span>Šebanija, Jošafat, Netanel, Amasaj, Zaharija, Benaja i Eliezer, svećenici, trubili su u trube pred Božjim kovčegom; Obed-Edom i Jehija bili su vratari kod Kovčega.</p><p class="noviRedak"> <h4>Svečanost prijenosa</h4><p class="pocetakParagrafa"> <span class="brojRetka" id="25">25</span>Tako je David s izraelskim starješinama i tisućnicima radosno išao prenoseći gore Kovčeg saveza Jahvina iz Obed-Edomove kuće.  <span class="brojRetka" id="26">26</span>Kad je Bog pomogao levitima koji su nosili Kovčeg saveza Jahvina, žrtvovali su sedam junaca i sedam ovnova.  <span class="brojRetka" id="27">27</span>David bijaše ogrnut plaštem od tanka platna, a tako i svi leviti što su nosili Kovčeg, kao i pjevači i Kenanija koji je upravljao pjevačima. David je imao na sebi lanen oplećak.  <span class="brojRetka" id="28">28</span>Tako je sav Izrael prenosio gore Kovčeg saveza Jahvina, radosno kličući uz jeku rogova, truba i cimbala, igrajući uza zvuke harfe i citre.  <span class="brojRetka" id="29">29</span>Kad je Kovčeg saveza Jahvina ulazio u Davidov grad, Šaulova kći Mikala, gledajući s prozora, vidje kralja Davida kako skače i igra i prezre ga ona u svom srcu.</p></p>