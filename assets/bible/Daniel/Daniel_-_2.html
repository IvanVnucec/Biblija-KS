<h2>DANIEL TUMAČI NABUKODONOZOROV SAN</h2><h4>Mudraci ne mogu protumačiti sna</h4><p class="pocetakParagrafa"> <span class="brojRetka" id="1">1</span>Druge godine Nabukodonozorova kraljevanja usni Nabukodonozor sanje: njegov se duh zbog toga uznemiri, a san ga ostavi.  <span class="brojRetka" id="2">2</span>Kralj naredi da se pozovu čarobnici i gataoci, zaklinjači i zvjezdari da protumače kralju njegove sanje.  <span class="brojRetka" id="3">3</span>Dođoše, dakle, te stadoše pred kralja. Kralj im reče: »Usnih jednu sanju i moj se duh uznemiri od želje da razumijem sanju.«  <span class="brojRetka" id="4">4</span>Kaldejci odgovoriše kralju (aramejski):</p><p class="pocetakParagrafa">»O kralju, živ bio dovijeka! Pripovjedi svoju sanju slugama svojim, a mi ćemo ti otkriti njezino značenje.«  <span class="brojRetka" id="5">5</span>Kralj odgovori i reče zvjezdarima: »Moja je odluka neopoziva: ako mi ne kažete što sam snio i što san znači, bit ćete rastrgani u komade, a vaše će kuće postati smetišta.  <span class="brojRetka" id="6">6</span>No ako mi otkrijete moju sanju i njezino značenje, dobit ćete od mene darove i poklone i velike časti. Otkrijte mi, dakle, što sam snio i što san znači.«  <span class="brojRetka" id="7">7</span>Oni opet odgovoriše: »Neka kralj rekne svoju sanju slugama svojim, a mi ćemo mu otkriti njezino značenje.«  <span class="brojRetka" id="8">8</span>A kralj: »Dobro ja znam da želite dobiti na vremenu jer znate da je moja odluka neopoziva.  <span class="brojRetka" id="9">9</span>Ako mi ne kažete što sam snio, znači da me namjeravate obmanjivati varavim riječima i izmišljotinama dok nekako ne prođe vrijeme. Stoga, recite mi moj san, pa ću znati da li mi možete kazati i njegovo značenje!«</p><p class="pocetakParagrafa"> <span class="brojRetka" id="10">10</span>Zvjezdari odgovoriše pred kraljem: »Nema na svijetu čovjeka koji bi takvo što mogao otkriti kralju. I stoga nijedan kralj, ma kako velik i moćan, takvo što ne traži od čarobnika, gataoca ili zvjezdara.  <span class="brojRetka" id="11">11</span>Što tražiš, kralju, teško je, i nema ga tko bi to mogao otkriti kralju osim bogova, koji ne borave među smrtnicima.«</p><p class="pocetakParagrafa"> <span class="brojRetka" id="12">12</span>Tada se kralj silno razgnjevi i razbjesni te naredi da se pogube svi mudraci babilonski.  <span class="brojRetka" id="13">13</span>Pošto je objavljena naredba da se ubiju mudraci, potražiše i Daniela i njegove drugove da ih pogube.  <span class="brojRetka" id="14">14</span>No Daniel se mudrim i umnim riječima obrati na Arjoka, zapovjednika kraljevskih straža, koji bijaše izišao da pogubi mudrace babilonske.  <span class="brojRetka" id="15">15</span>On reče Arjoku, zapovjedniku kraljevu: »Zašto je kralj izdao tako strogu naredbu?« Arjok pripovjedi Danielu,  <span class="brojRetka" id="16">16</span>a Daniel otiđe kralju i zamoli da mu dade vremena te će kralju otkriti što san znači.</p><p class="noviRedak"> <h4>Danielu objavljen san</h4><p class="pocetakParagrafa"> <span class="brojRetka" id="17">17</span>Daniel uđe u svoju kuću te sve kaza Hananiji, Mišaelu i Azarji, svojim drugovima,  <span class="brojRetka" id="18">18</span>da mole milosrđe u Boga nebeskoga radi te tajne, da Daniel i njegovi drugovi ne poginu s drugim mudracima babilonskim.  <span class="brojRetka" id="19">19</span>I objavi se tajna Danielu u noćnom viđenju. A Daniel blagoslovi Boga nebeskoga.  <span class="brojRetka" id="20">20</span>Daniel prihvati riječ i reče:</p><p class="stih1">»Bilo ime Božje blagoslovljeno odvijeka dovijeka,</p><p class="stih2">njegova je mudrost i sila.</p><p class="stih1"> <span class="brojRetka" id="21">21</span>On mijenja doba i vremena,</p><p class="stih2">ruši i postavlja kraljeve,</p><p class="stih1">daje mudrost mudrima</p><p class="stih2">a znanje pronicavima.</p><p class="stih1"> <span class="brojRetka" id="22">22</span>On otkriva dubine i tajne,</p><p class="stih2">zna što je u tminama</p><p class="stih2">i svjetlost prebiva u njega.</p><p class="stih1"> <span class="brojRetka" id="23">23</span>Tebe, o Bože otaca mojih, slavim i hvalim</p><p class="stih2">što si mi dao mudrost i jakost!</p><p class="stih1">Evo, objavio si mi ono što smo te molili,</p><p class="stih2">objavio si nam što kralj traži.«</p><p class="noviRedak"> <h4>Daniel saopćuje san kralju</h4><p class="pocetakParagrafa"> <span class="brojRetka" id="24">24</span>Daniel ode k Arjoku, kome bijaše kralj naredio da smakne mudrace babilonske. Uđe i reče mu: »Ne ubijaj mudraca babilonskih! Odvedi me kralju pa ću mu otkriti što san znači.«  <span class="brojRetka" id="25">25</span>Arjok žurno odvede Daniela kralju i reče: »Našao sam među izgnanicima judejskim čovjeka koji će kralju kazati što san znači.«  <span class="brojRetka" id="26">26</span>Kralj reče Danielu (koji se zvaše Baltazar): »Jesi li kadar kazati mi san koji sam usnio i što znači?«</p><p class="pocetakParagrafa"> <span class="brojRetka" id="27">27</span>Daniel odgovori pred kraljem: »Tajnu koju istražuje kralj ne mogahu kralju otkriti mudraci, čarobnici, gataoci i zaklinjači;  <span class="brojRetka" id="28">28</span>ali ima na nebu Bog koji objavljuje tajne i on je saopćio kralju Nabukodonozoru ono što će biti na svršetku danâ. Evo tvoje sanje i onoga što ti se prividjelo na postelji:</p><p class="pocetakParagrafa"> <span class="brojRetka" id="29">29</span>O kralju, na tvojoj ti postelji dođoše misli o tome što će se dogoditi kasnije, a Otkrivatelj tajna saopćio ti je ono što će biti.  <span class="brojRetka" id="30">30</span>Iako nemam mudrosti više nego ostali smrtnici, ta mi je tajna objavljena samo zato da njezino značenje saopćim kralju i da upoznaš misli svoga srca.</p><p class="pocetakParagrafa"> <span class="brojRetka" id="31">31</span>Ti si, o kralju, imao viđenje: gle, kip, golem kip, vrlo blistav, stajaše pred tobom, strašan za oči.  <span class="brojRetka" id="32">32</span>Tome kipu glava bijaše od čistog zlata, prsa i ruke od srebra, trbuh i bedra od mjedi,  <span class="brojRetka" id="33">33</span>gnjati od željeza, a stopala dijelom od željeza, dijelom od gline.  <span class="brojRetka" id="34">34</span>Ti si promatrao: iznenada se odvali kamen a da ga ne dodirnu ruka, pa udari u kip, u stopala od željeza i gline te ih razbi.  <span class="brojRetka" id="35">35</span>Tada se smrvi najednom željezo i glina, mjed, srebro i zlato, i sve postade kao pljeva na gumnu ljeti i vjetar sve odnese bez traga. A kamen koji bijaše u kip udario postade veliko brdo te napuni svu zemlju.  <span class="brojRetka" id="36">36</span>To bijaše sanja; a njezino ćemo značenje reći pred kraljem.«</p><p class="noviRedak"> <h4>Tumačenje sna</h4><p class="pocetakParagrafa"> <span class="brojRetka" id="37">37</span>»Ti, o kralju, kralju kraljeva, komu Bog nebeski dade kraljevstvo, silu moć i slavu –  <span class="brojRetka" id="38">38</span>i u čije je ruke stavio, gdje god se našli, sinove ljudske, životinje poljske, ptice nebeske i postavio te gospodarom nad svim time – ti si glava od zlata.  <span class="brojRetka" id="39">39</span>Poslije tebe ustat će drugo kraljevstvo, slabije od tvoga, pa treće, od mjedi, koje će gospodariti svom zemljom.  <span class="brojRetka" id="40">40</span>A četvrto kraljevstvo bit će tvrdo poput željeza, poput željeza koje sve satire i mrvi; kao željezo koje razbija, skršit će i razbit sva ona kraljevstva.  <span class="brojRetka" id="41">41</span>Stopala koja si vidio, dijelom glina a dijelom željezo, jesu podijeljeno kraljevstvo; imat će nešto od čvrstoće željeza, prema onome što si vidio, željezo izmiješano s glinom.  <span class="brojRetka" id="42">42</span>Prsti stopala, dijelom željezo a dijelom glina: kraljevstvo će biti dijelom čvrsto a dijelom krhko.  <span class="brojRetka" id="43">43</span>A što si vidio željezo izmiješano s glinom: oni će se miješati ljudskim sjemenom, ali se neće držati zajedno, kao što se ni željezo ne da pomiješati s glinom.  <span class="brojRetka" id="44">44</span>U vrijeme ovih kraljeva Bog nebeski podići će kraljevstvo koje neće nikada propasti i neće prijeći na neki drugi narod. Ono će razbiti i uništiti sva ona kraljevstva, a samo će stajati dovijeka –  <span class="brojRetka" id="45">45</span>kao što si vidio da se kamen s brijega odvalio a da ga ne dodirnu ruka te smrvio željezo, mjed, glinu, srebro i zlato. Veliki je Bog saopćio kralju što se ima dogoditi. Sanja je istinita, a tumačenje joj pouzdano.«</p><p class="noviRedak"> <h4>Nabukodonozor slavi Boga</h4><p class="pocetakParagrafa"> <span class="brojRetka" id="46">46</span>Nato kralj Nabukodonozor pade ničice i pokloni se pred Danielom. Naredi da mu prinesu dar i kâd.  <span class="brojRetka" id="47">47</span>I reče kralj Danielu: »Zaista, vaš je bog Bog nad bogovima i gospodar nad kraljevima, Otkrivatelj tajna, kad si mogao otkriti ovu tajnu.«  <span class="brojRetka" id="48">48</span>Kralj uzvisi Daniela i dariva ga mnogim blistavim darovima. Postavi ga upraviteljem sve pokrajine babilonske i starješinom svih mudraca babilonskih.  <span class="brojRetka" id="49">49</span>Daniel zamoli kralja da odredi za upravitelje pokrajine babilonske Šadraka, Mešaka i Abed Nega, a Daniel ostade na kraljevu dvoru.</p></p></p></p></p>