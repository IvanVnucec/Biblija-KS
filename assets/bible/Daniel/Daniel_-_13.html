<h2>DANIEL IZBAVLJA SUZANU</h2><p class="pocetakParagrafa"> <span class="brojRetka" id="1">1</span>U Babilonu življaše neki čovjek po imenu Jojakim.  <span class="brojRetka" id="2">2</span>On se oženi Suzanom, kćerju Hilkijinom, veoma lijepom i bogobojaznom.  <span class="brojRetka" id="3">3</span>Njezini roditelji bijahu pravednici i odgojiše svoju kćer po Zakonu Mojsijevu.  <span class="brojRetka" id="4">4</span>Jojakim bijaše vrlo bogat: uz kuću imaše vrt. Judejci se skupljahu kod njega jer bijaše poštovaniji od svih.</p><p class="pocetakParagrafa"> <span class="brojRetka" id="5">5</span>One godine izabraše za suce dva starca iz naroda. O takvima reče Gospod: »Bezakonje izađe iz Babilona po starješinama, sucima koji su se smatrali upravljačima naroda.«  <span class="brojRetka" id="6">6</span>Ovi posjećivahu kuću Jojakimovu, i svi koji imahu kakvu parnicu obraćahu se njima.</p><p class="pocetakParagrafa"> <span class="brojRetka" id="7">7</span>Kad bi se narod, oko podneva, razišao, Suzana bi dolazila šetati u vrt svog muža.  <span class="brojRetka" id="8">8</span>Ona je dva starca svaki dan promatrahu gdje ulazi i šeta, pa je poželješe.  <span class="brojRetka" id="9">9</span>Izgubiše od toga razum, odvratiše svoje oči od Neba i zaboraviše njegove pravedne sudove.  <span class="brojRetka" id="10">10</span>Obojica njome ranjena, skrivahu jedan od drugoga svoju muku,  <span class="brojRetka" id="11">11</span>jer su se stidjeli priznati svoju pohotu za njom,  <span class="brojRetka" id="12">12</span>ali su živo nastojali da je svaki dan vide.</p><p class="pocetakParagrafa"> <span class="brojRetka" id="13">13</span>Jednom se rastadoše rekavši: »Hajdemo kući, doba je ručku.« I svaki ode na svoju stranu,  <span class="brojRetka" id="14">14</span>ali se vratiše i nađoše na istom mjestu. Ispitujući se za povod, priznaše pohotu za njom, i tada ugovoriše priliku kad bi mogli zateći Suzanu samu.  <span class="brojRetka" id="15">15</span>I dok su tako vrebali zgodan dan, uđe ona jednom, kao i minulih dana, samo s dvije djevojke: htjede se okupati u vrtu, jer bijaše vruće.  <span class="brojRetka" id="16">16</span>Ondje ne bijaše nikoga: osim ona dva starca, koji je, skriveni, vrebahu.  <span class="brojRetka" id="17">17</span>Ona reče djevojkama: »Donesite mi ulja i pomasti pa zaključajte vrtna vrata da se okupam!«  <span class="brojRetka" id="18">18</span>One učine kako im zapovjedi: zaključaše vrtna vrata te iziđoše na pokrajnja vrata da donesu što im je zapovjedila; ništa nisu znale o starcima, jer bijahu skriveni.</p><p class="pocetakParagrafa"> <span class="brojRetka" id="19">19</span>Čim djevojke izađoše, oni ustadoše i pritrčaše k njoj.  <span class="brojRetka" id="20">20</span>»Evo, rekoše, vrtna su vrata zaključana, nitko nas ne vidi. Mi te se poželjesmo, podaj nam se i budi naša!  <span class="brojRetka" id="21">21</span>Ako li nećeš, mi ćemo protiv tebe svjedočiti da je neki mladić bio s tobom i da si zbog toga udaljila od sebe svoje djevojke.«  <span class="brojRetka" id="22">22</span>Suzana zastenja: »Odasvud sam pritisnuta: učinim li to, smrt me čeka; ne učinim li, neću vam ruci umaći.  <span class="brojRetka" id="23">23</span>Milije mi je da nedužna padnem u vaše ruke nego da sagriješim pred Gospodom.«  <span class="brojRetka" id="24">24</span>I povika iza glasa. Okrenuše vikati i oba starca na nju,  <span class="brojRetka" id="25">25</span>a jedan potrča i otvori vrtna vrata.</p><p class="pocetakParagrafa"> <span class="brojRetka" id="26">26</span>Kad ukućani čuše krikove u vrtu, dotrčaše na pokrajnja vrata da vide što se dogodilo.  <span class="brojRetka" id="27">27</span>Pošto starci ispripovjediše svoju pripovijest, postidješe se sluge veoma, jer se o Suzani takvo što nikad ne ču.  <span class="brojRetka" id="28">28</span>Sutradan se narod sabra kod Jojakima, njezina muža. Dođoše onamo starci, puni bezbožne namjere da Suzanu usmrte.  <span class="brojRetka" id="29">29</span>Rekoše skupljenu narodu: »Pošaljite po Suzanu, kćer Hilkijinu, ženu Jojakimovu!« Poslaše po nju.  <span class="brojRetka" id="30">30</span>Ona dođe sa svojim roditeljima, djecom i svim rođacima.  <span class="brojRetka" id="31">31</span>A Suzana bijaše veoma ljupka i ljepolika.  <span class="brojRetka" id="32">32</span>Kako bijaše pod koprenom, oni bezakonici narediše da skine koprenu da bi se nasitili njezine ljepote.  <span class="brojRetka" id="33">33</span>Svi njezini plakahu, a tako i svi koji je gledahu.  <span class="brojRetka" id="34">34</span>Oba starca ustadoše usred naroda i staviše joj ruke na glavu.  <span class="brojRetka" id="35">35</span>Ona plačući, srca zaufana u Gospoda, pogleda prema nebu.  <span class="brojRetka" id="36">36</span>Starci rekoše: »Dok mi šetasmo sami po vrtu, uđe ona s dvije djevojke, zaključa vrtna vrata i otpusti djevojke.  <span class="brojRetka" id="37">37</span>Priđe k njoj mladić koji bijaše skriven i leže s njom.  <span class="brojRetka" id="38">38</span>Mi bijasmo u kutu vrta; videći to bezakonje, potrčasmo k njima.  <span class="brojRetka" id="39">39</span>Vidjesmo ih zajedno, ali ne mogosmo uhvatiti mladića jer bijaše jači od nas pa otvori vrata i pobježe.  <span class="brojRetka" id="40">40</span>Ali ovu uhvatismo i zapitasmo tko ono bijaše.  <span class="brojRetka" id="41">41</span>Ne htjede nam kazati. Za to svjedočimo.«</p><p class="pocetakParagrafa">Povjerova im zbor – ta oni bijahu starješine narodne, suci, i osudiše je na smrt.</p><p class="noviRedak"> <h4>Danielov sud </h4><p class="pocetakParagrafa"> <span class="brojRetka" id="42">42</span>Suzana povika iza glasa: »Bože vječni, ti koji poznaješ tajne, koji znaš sve prije negoli se zbude,  <span class="brojRetka" id="43">43</span>ti znadeš da su lažno svjedočili protiv mene. I evo umrijet’ mi je, a da ne učinih ništa od onoga što je njihova pakost izmislila protiv mene.«</p><p class="pocetakParagrafa"> <span class="brojRetka" id="44">44</span>Gospod usliši njezin vapaj.  <span class="brojRetka" id="45">45</span>Dok su je vodili u smrt, probudi Bog sveti duh mladog momčića Daniela.  <span class="brojRetka" id="46">46</span>On povika iza glasa: »Ja sam čist od krvi njezine!«  <span class="brojRetka" id="47">47</span>Sav se narod okrenu prema njemu i zapita: »Što si to kazao?«  <span class="brojRetka" id="48">48</span>Stade posred njih i reče: »Tako li ste ludi, sinovi Izraelovi? Bez istrage i bez uvida u istinu osudiste kćer Izraelovu?  <span class="brojRetka" id="49">49</span>Vratite se u sudnicu, jer lažno ovi svjedočiše protiv nje.«</p><p class="pocetakParagrafa"> <span class="brojRetka" id="50">50</span>Sav se narod brzo vrati, a starješine mu rekoše: »Dođi, sjedni među nas i reci nam, jer tebi Bog dade starješinstvo!«</p><p class="pocetakParagrafa"> <span class="brojRetka" id="51">51</span>Tada im reče Daniel: »Rastavite daleko jednoga od drugoga, i ja ću ih ispitati.«  <span class="brojRetka" id="52">52</span>Rastaviše ih, pa Daniel dozva jednoga od njih i reče mu: »Stari zlikovče, sada dođoše na te grijesi koje nekoć učini,  <span class="brojRetka" id="53">53</span>donoseći nepravedne presude, osuđujući nedužne i oslobađajući krivce, dok Gospod govori: ‘Nedužna i pravedna da nisi ubio.’  <span class="brojRetka" id="54">54</span>Sada, dakle, ako si ovu doista vidio, reci nam: pod kojim si ih drvetom vidio zajedno?« On odgovori: »Pod jednom trišljom.«  <span class="brojRetka" id="55">55</span>Daniel reče: »Zaista, slagao si na svoju glavu. Evo, anđeo je Božji već dobio od Boga zapovijed da te rasiječe po sredini.«</p><p class="pocetakParagrafa"> <span class="brojRetka" id="56">56</span>I otpusti ovoga, a dade dovesti drugoga te mu reče: »Sjeme Kanaanovo, a ne Judino, ljepota te zaludila, strast ti srce okrenula!  <span class="brojRetka" id="57">57</span>Ovako ste radili s kćerima Izraelovim, a one su vam se od straha podavale. Ali se kći Judina ne podloži vašem bezakonju.  <span class="brojRetka" id="58">58</span>Reci mi, dakle, pod kojim si ih drvetom zatekao zajedno!« On odgovori: »Pod jasikom.«  <span class="brojRetka" id="59">59</span>Daniel mu reče: »Pravo si i ti lagao na svoju glavu. Anđeo Božji čeka s mačem u ruci da te rasiječe po sredini te vas obojicu zatre.«</p><p class="pocetakParagrafa"> <span class="brojRetka" id="60">60</span>Tada sav zbor stade iza glasa vikati i blagoslivljati Boga koji spašava one što se u nj uzdaju.  <span class="brojRetka" id="61">61</span>I okrenuše se protiv one dvojice staraca kojima je Daniel iz njihovih usta dokazao lažno svjedočenje.  <span class="brojRetka" id="62">62</span>I učiniše njima kako u svojoj pakosti oni smisliše bližnjemu: pogubiše ih prema Zakonu Mojsijevu. Tako onoga dana bî spašena jedna nedužna krv.</p><p class="pocetakParagrafa"> <span class="brojRetka" id="63">63</span>Hilkija i njegova žena dadoše hvalu Bogu za svoju kćer Suzanu, a tako i Jojakim, muž njezin, i svi njezini rođaci, što se na njoj ne nađe ništa sramotno.</p><p class="pocetakParagrafa"> <span class="brojRetka" id="64">64</span>I od onoga dana Daniel postade velik u očima naroda.</p></p>