<h4>Pavlova prednost pred protivnicima</h4><p class="pocetakParagrafa"> <span class="brojRetka" id="1">1</span>O kad biste podnijeli nešto malo bezumlja mojega! Da, podnesite me!  <span class="brojRetka" id="2">2</span>Ljubomoran sam doista na vas Božjim ljubomorom: ta zaručih vas s jednim mužem, kao čistu djevicu privedoh vas Kristu.  <span class="brojRetka" id="3">3</span>Ali se bojim da se – kao što zmija zavede Evu svojom lukavštinom – misli vaše ne pokvare i odmetnu od iskrenosti prema Kristu.  <span class="brojRetka" id="4">4</span>Uistinu, ako tko dođe i propovijeda drugog Isusa, kojega mi nismo propovijedali – ili ako drugoga Duha primate, kojega niste primili; ili drugo evanđelje, koje niste prigrlili – takva lijepo pòdnosīte.  <span class="brojRetka" id="5">5</span>Smatram, eto, da ni u čemu nisam manji od »nadapostola«.  <span class="brojRetka" id="6">6</span>Jer ako sam i nevješt u govoru, nisam u znanju; naprotiv, u svemu vam ga i pred svima očitovasmo.</p><p class="pocetakParagrafa"> <span class="brojRetka" id="7">7</span>Ili sam grijeh počinio što sam vam – ponizujući sebe da se vi uzvisite – besplatno navješćivao Božje evanđelje?  <span class="brojRetka" id="8">8</span>Druge sam crkve plijenio, od njih primao potporu da bih mogao vama služiti. I dok bijah u vas, premda u oskudici, nikomu nisam bio na teret.  <span class="brojRetka" id="9">9</span>U oskudici su mi pomogla braća koja dođoše iz Makedonije. U svemu sam se čuvao da vam ne budem težak, a i čuvat ću se.  <span class="brojRetka" id="10">10</span>Istine mi Kristove u meni, ove mi hvale nitko neće oduzeti u ahajskim krajevima.  <span class="brojRetka" id="11">11</span>Zašto? Jer vas ne ljubim? Bog znade!</p><p class="pocetakParagrafa"> <span class="brojRetka" id="12">12</span>A što činim, i dalje ću činiti da izbijem izliku onima koji izliku traže ne bi li se s nama izjednačili u onom čime se hvastaju.  <span class="brojRetka" id="13">13</span>Jer takvi su ljudi lažni apostoli, himbeni radnici, prerušuju se u apostole Kristove.  <span class="brojRetka" id="14">14</span>I nikakvo čudo! Ta sam se Sotona prerušuje u anđela svjetla.  <span class="brojRetka" id="15">15</span>Ništa osobito dakle ako se i službenici njegovi prerušuju u službenike pravednosti. Svršetak će im biti po djelima njihovim.</p><p class="pocetakParagrafa"> <span class="brojRetka" id="16">16</span>Opet velim: da me tko ne bi smatrao bezumnim! Uostalom, primite me makar i kao bezumna da se i ja nešto malo pohvalim.  <span class="brojRetka" id="17">17</span>Što govorim, ne govorim po Gospodnju, nego kao u bezumlju, u ovoj hvalisavoj smionosti.  <span class="brojRetka" id="18">18</span>Budući da se mnogi hvale po ljudsku, i ja ću se hvaliti.  <span class="brojRetka" id="19">19</span>Ta rado pòdnosīte bezumne, vi umni!  <span class="brojRetka" id="20">20</span>Da, pòdnosīte ako vas tko zarobljava, ako vas tko proždire, ako tko otima, ako se tko uznosi, ako vas tko po obrazu bije.  <span class="brojRetka" id="21">21</span>Na sramotu govorim: bili smo, biva, slabi! Ipak, čime se god tko osmjeljuje – u bezumlju govorim – osmjeljujem se i ja!  <span class="brojRetka" id="22">22</span>Hebreji su? I ja sam! Izraelci su? I ja sam! Potomstvo su Abrahamovo? I ja sam!  <span class="brojRetka" id="23">23</span>Poslužitelji su Kristovi? Kao mahnit govorim: ja još više! U naporima – preobilno; u tamnicama – preobilno; u batinama – prekomjerno; u smrtnim pogiblima – često.  <span class="brojRetka" id="24">24</span>Od Židova primio sam pet puta po četrdeset manje jednu.  <span class="brojRetka" id="25">25</span>Triput sam bio šiban, jednom kamenovan, triput doživio brodolom, jednu noć i dan proveo sam u bezdanu.  <span class="brojRetka" id="26">26</span>Česta putovanja, pogibli od rijeka, pogibli od razbojnika, pogibli od sunarodnjaka, pogibli od pogana, pogibli u gradu, pogibli u pustinji, pogibli na moru, pogibli od lažne braće;  <span class="brojRetka" id="27">27</span>u trudu i naporu, često u nespavanju, u gladu i žeđi, često u postovima, u studeni i golotinji!  <span class="brojRetka" id="28">28</span>Osim toga, uz drugo, salijetanje svakodnevno, briga za sve crkve.  <span class="brojRetka" id="29">29</span>Tko je slab, a ja da ne budem slab? Tko se sablažnjuje, a ja da ne izgaram?  <span class="brojRetka" id="30">30</span>Treba li se hvaliti, svojom ću se slabošću hvaliti.  <span class="brojRetka" id="31">31</span>Bog i Otac Gospodina Isusa, blagoslovljen u vijeke, zna da ne lažem.  <span class="brojRetka" id="32">32</span>U Damasku namjesnik kralja Arete čuvaše grad damaščanski hoteći me uhvatiti.  <span class="brojRetka" id="33">33</span>Ali kroz prozor spustiše me u košari preko zida te umakoh njegovim rukama.</p>