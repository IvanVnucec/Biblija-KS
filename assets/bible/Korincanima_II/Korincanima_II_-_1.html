<h2>UVOD</h2><h4>Naslov, pozdrav i zahvalnica</h4><p class="pocetakParagrafa"> <span class="brojRetka" id="1">1</span>Pavao, po volji Božjoj apostol Krista Isusa, i brat Timotej: Crkvi Božjoj u Korintu sa svima svetima u svoj Ahaji.  <span class="brojRetka" id="2">2</span>Milost vam i mir od Boga, Oca našega, i Gospodina Isusa Krista!</p><p class="pocetakParagrafa"> <span class="brojRetka" id="3">3</span>Blagoslovljen Bog i Otac Gospodina našega Isusa Krista, Otac milosrđa i Bog svake utjehe!  <span class="brojRetka" id="4">4</span>On nas tješi u svakoj našoj nevolji da bismo i mi sve koji su u nevolji mogli tješiti onom utjehom kojom nas same tješi Bog.  <span class="brojRetka" id="5">5</span>Jer kao što su obilate patnje Kristove u nama, tako je po Kristu obilata i utjeha naša.  <span class="brojRetka" id="6">6</span>Bili mi nevoljama pritisnuti, za vašu je to utjehu i spasenje; bili utješeni, za vašu je utjehu – djelotvornu: da strpljivo podnesete iste patnje koje i mi podnosimo.  <span class="brojRetka" id="7">7</span>I tako je stamena nada naša o vama jer znamo: kao što ste zajedničari patnja tako ste i utjehe.  <span class="brojRetka" id="8">8</span>Ne bismo doista htjeli, braćo, da ne znate za nevolju koja nas je snašla u Aziji. Bijasmo prekomjerno, preko snage, opterećeni te smo već strepili i za život.  <span class="brojRetka" id="9">9</span>Ali u sebi prihvatismo i smrtnu osudu da se ne bismo uzdali u same sebe, nego u Boga koji uskrisuje mrtve.  <span class="brojRetka" id="10">10</span>On nas je od takve smrti izbavio i izbavit će nas; u njega se uzdamo, on će nas i dalje izbavljati.  <span class="brojRetka" id="11">11</span>A i vi ćete nam pomagati molitvom da bi mnogi za nas zahvaljivali Bogu na milosti koja nam je darovana posredovanjem mnogih.</p><p class="noviRedak"> <h2>I. OSVRT NA MINULE NEVOLJE</h2><h4>Zašto je Pavao promijenio naum o putovanju?</h4><p class="pocetakParagrafa"> <span class="brojRetka" id="12">12</span>A ovo je naša slava: svjedočanstvo naše savjesti da smo u svijetu živjeli – osobito prema vama – u svetosti i iskrenosti Božjoj, ne u mudrosti tjelesnoj, nego u Božjoj milosti.  <span class="brojRetka" id="13">13</span>Ta i ne pišemo vam drugo doli ovo što čitate i razumijete; a nadam se da ćete i do kraja razumjeti,  <span class="brojRetka" id="14">14</span>kao što nas djelomično i razumjeste: da smo mi vaša slava kao i vi naša u Dan Gospodina našega Isusa.</p><p class="pocetakParagrafa"> <span class="brojRetka" id="15">15</span>U tom uvjerenju namjeravao sam najprije doći k vama  <span class="brojRetka" id="16">16</span>i preko vas prijeći u Makedoniju pa se opet, da biste imali i drugu milost, iz Makedonije vratiti k vama da me vi otpratite u Judeju.  <span class="brojRetka" id="17">17</span>Pa jesam li možda bio lakomislen kad sam to namjeravao? Ili što namjeravam, po tijelu namjeravam te je u mene istodobno »Da, da!« i »Ne, ne!«  <span class="brojRetka" id="18">18</span>Bog je svjedok: naša riječ vama nije »Da!« i »Ne!«  <span class="brojRetka" id="19">19</span>jer Sin Božji, Isus Krist, koga mi – ja i Silvan i Timotej – vama navijestismo nije bio »Da!« i »Ne!«, nego u njemu bijaše »Da!«.  <span class="brojRetka" id="20">20</span>Doista, sva obećanja Božja u njemu su »Da!«. I stoga po njemu i naš »Amen!« Bogu na slavu!  <span class="brojRetka" id="21">21</span>A Bog je onaj koji nas zajedno s vama utvrđuje za Krista; on nas i pomaza,  <span class="brojRetka" id="22">22</span>on nas i zapečati i u srca naša dade zalog – Duha.</p><p class="pocetakParagrafa"> <span class="brojRetka" id="23">23</span>A ja prizivljem Boga za svjedoka: duše mi, da vas poštedim, nisam više dolazio u Korint.  <span class="brojRetka" id="24">24</span>Ta mi nismo gospodari vaše vjere, nego suradnici vaše radosti. Ta u vjeri ste postojani.</p></p>