<h3>2. PRIJELAZ PREKO JORDANA</h3><h4>Priprave za prijelaz</h4><p class="pocetakParagrafa"> <span class="brojRetka" id="1">1</span>Urani Jošua i sa svim sinovima Izraelovim krene od Šitima. I stignu do Jordana pa ondje prije prijelaza prenoće.  <span class="brojRetka" id="2">2</span>Poslije tri dana prođu starješine kroz tabor i zapovjede puku:  <span class="brojRetka" id="3">3</span>»Čim ugledate Kovčeg saveza Jahve, Boga vašega, i svećenike levite koji ga nose, krenite svi sa svoga mjesta i pođite za njim.  <span class="brojRetka" id="4">4</span>Tako ćete znati put kojim vam je ići, jer tim putem još nikada niste išli. Ali između vas i Kovčega neka bude razmak do dvije tisuće lakata. I da mu se niste približili.«</p><p class="pocetakParagrafa"> <span class="brojRetka" id="5">5</span>A Jošua zapovjedi narodu: »Posvetite se za sutra, jer će sutra Jahve učiniti čudesa među vama.«  <span class="brojRetka" id="6">6</span>A svećenicima Jošua zapovjedi: »Dignite Kovčeg saveza i nosite ga pred narodom.« I digoše Kovčeg saveza i poniješe ga pred narodom.</p><p class="noviRedak"> <h4>Posljednje upute</h4><p class="pocetakParagrafa"> <span class="brojRetka" id="7">7</span>Jahve reče Jošui: »Danas te počinjem uzvisivati pred očima svega Izraela, neka znaju da sam s tobom kao što bijah s Mojsijem.  <span class="brojRetka" id="8">8</span>Ti pak zapovjedi svećenicima koji nose Kovčeg saveza: ‘Kada stignete do voda jordanskih, u Jordanu se samom zaustavite.’«  <span class="brojRetka" id="9">9</span>Tada reče Jošua Izraelcima: »Priđite i čujte riječi Jahve, Boga svojega.«  <span class="brojRetka" id="10">10</span>I reče Jošua: »Po ovomu ćete spoznati da je među vama Bog živi: on će goniti ispred vas Kanaance, Hetite, Hivijce, Perižane, Girgašane, Amorejce i Jebusejce.  <span class="brojRetka" id="11">11</span>Evo, Kovčeg saveza Gospodara sve zemlje proći će pred vama preko Jordana.  <span class="brojRetka" id="12">12</span>Izaberite odmah dvanaest ljudi iz plemena Izraelovih, po jednoga iz svakoga plemena.  <span class="brojRetka" id="13">13</span>Čim stopala svećenika koji nose Kovčeg Jahve, Gospodara sve zemlje, stupe u Jordan, razdijelit će se voda Jordana, i ona što teče odozgo ustavit će se kao nasip.«</p><p class="noviRedak"> <h4>Prijelaz preko rijeke</h4><p class="pocetakParagrafa"> <span class="brojRetka" id="14">14</span>Kad je narod krenuo iz svojih šatora da prijeđe preko Jordana, ponesu svećenici Kovčeg saveza pred njim.  <span class="brojRetka" id="15">15</span>A kad su nosači Kovčega stigli do Jordana i kada su svećenici koji su nosili Kovčeg zagazili u vodu na obali – a bilo je vrijeme žetve kad se Jordan prelijeva preko svojih obala –  <span class="brojRetka" id="16">16</span>voda što je tekla odozgo daleko se, poput nasipa, ustavila kod grada Adame, koji se nalazi kraj Sartana; a voda što je otjecala dolje u Arabsko ili Slano more sasvim je otekla i narod je prelazio prema Jerihonu.  <span class="brojRetka" id="17">17</span>Svećenici koji su nosili Kovčeg saveza Jahvina stajahu na suhu usred Jordana i prelažaše Izrael po suhu sve dok sav narod ne prijeđe preko rijeke.</p></p></p>