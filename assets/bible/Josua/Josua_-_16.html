<h4>Baština plemena Efrajimova</h4><p class="pocetakParagrafa"> <span class="brojRetka" id="1">1</span>Sinovima Josipovim pripao je ždrijebom posjed: od Jordana kod Jerihona, od Jerihonskih voda na istok, pa pustinjom k Betelskoj gori;  <span class="brojRetka" id="2">2</span>od Betel-Luza međa se nastavljala područjem Arkijaca do Atarota.  <span class="brojRetka" id="3">3</span>Potom se spuštala na zapad do jafletske međe, sve do Donjeg Bet-Horona i do Gezera, odakle je izlazila na more.  <span class="brojRetka" id="4">4</span>To je bila baština Josipovih sinova: Manašea i Efrajima.</p><p class="pocetakParagrafa"> <span class="brojRetka" id="5">5</span>Područje sinova Efrajimovih po njihovim porodicama bilo je ovo: međa baštine njihove prema istoku išla je od Atrot Adara pa do Gornjega Bet-Horona.  <span class="brojRetka" id="6">6</span>Odatle se pružala do mora... (išla na) Mikmetat na sjeveru i zavijala dalje na istok prema Taanat Šilu i prolazila s istočne strane do Janoaha.  <span class="brojRetka" id="7">7</span>Od Janoaha spuštala se u Atarot i Naarat i onda, dotičući se Jerihona, udarala na Jordan.  <span class="brojRetka" id="8">8</span>Od Tapuaha išla je ta međa prema zapadu do potoka Kane te izbijala na more. To je bila baština plemena sinova Efrajimovih po njihovim porodicama.  <span class="brojRetka" id="9">9</span>A Efrajimovi su sinovi imali sve te gradove s njihovim selima i još odvojene gradove usred baštine sinova Manašeovih.  <span class="brojRetka" id="10">10</span>Ali nisu uspjeli otjerati Kanaanaca koji su živjeli u Gezeru. Tako su Kanaanci ostali među sinovima Efrajimovim do danas, ali im bijaše nametnuta tlaka.</p>