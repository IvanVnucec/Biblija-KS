<h4>Pad Jerihona</h4><p class="pocetakParagrafa"> <span class="brojRetka" id="1">1</span>A Jerihon stajaše silno utvrđen i zatvoren pred sinovima Izraelovim. Nitko nije izlazio niti je tko ulazio.  <span class="brojRetka" id="2">2</span>Tada Jahve reče Jošui: »Evo, predajem ti u ruke Jerihon i kralja njegova s ratnicima.  <span class="brojRetka" id="3">3</span>Svi vi ratnici obiđite oko grada jedanput na dan. Tako činite šest dana.  <span class="brojRetka" id="4">4</span>A sedam svećenika neka nose pred Kovčegom sedam truba od ovnujskih rogova. Sedmoga dana obiđite sedam puta oko grada, a svećenici neka trube u trublje.  <span class="brojRetka" id="5">5</span>Pa kad otežući zatrube u rog ovnujski, neka sav narod, čim čuje glas trube, podigne silnu bojnu viku. I srušit će se gradski bedemi, a narod neka tada ulazi svaki odande gdje se nađe.«</p><p class="pocetakParagrafa"> <span class="brojRetka" id="6">6</span>Jošua, sin Nunov, pozva k sebi svećenike i reče im: »Uzmite Kovčeg saveza, a sedam svećenika neka ponese sedam truba od rogova ovnujskih pred Kovčegom Jahvinim.«  <span class="brojRetka" id="7">7</span>A narodu reče: »Pođite i obiđite oko grada, a ratnici neka idu pred Kovčegom Jahvinim.«</p><p class="pocetakParagrafa"> <span class="brojRetka" id="8">8</span>I bî kako je Jošua zapovjedio narodu. Pođe sedam svećenika noseći trube od rogova ovnujskih: trubili su u rogove, a Kovčeg Jahvin iđaše za njima.  <span class="brojRetka" id="9">9</span>Ratnici pođoše pred svećenicima koji su trubili u trube, a zalaznica krenu za Kovčegom. Stupali su tako dok se glas truba razlijegao.</p><p class="pocetakParagrafa"> <span class="brojRetka" id="10">10</span>A narodu bijaše zapovjedio Jošua govoreći: »Ne vičite i ne dajte glasa od sebe i nijedna riječ neka se ne čuje iz vaših usta dok vam ne kažem: ‘Vičite!’ Tada neka odjekne bojna vika.«</p><p class="pocetakParagrafa"> <span class="brojRetka" id="11">11</span>I naredi da Kovčeg Jahvin obiđe jednom oko grada pa da se vrate u tabor i ondje prenoće.  <span class="brojRetka" id="12">12</span>Sutradan urani Jošua, a svećenici ponesu Kovčeg saveza.  <span class="brojRetka" id="13">13</span>A sedam svećenika koji su nosili sedam truba od rogova ovnujskih pođu pred Kovčegom Jahvinim. Idući trubili su u trube, ratnici iđahu pred njima, a zalaznica pak za Kovčegom Jahvinim dok su trube odjekivale.</p><p class="pocetakParagrafa"> <span class="brojRetka" id="14">14</span>Tako i drugog dana obiđu jednom oko grada pa se vrate natrag u tabor. Tako su činili šest dana.  <span class="brojRetka" id="15">15</span>A sedmoga dana zorom ustanu i obiđu oko grada istim onakvim redom sedam puta. Samo su toga dana obišli oko grada sedam puta.</p><p class="noviRedak"> <h4>Jerihon – »herem« Jahvi</h4><p class="pocetakParagrafa"> <span class="brojRetka" id="16">16</span>Za sedmog obilaska snažno zatrube svećenici u rogove, a Jošua reče narodu: »Kličite bojne poklike jer vam je Jahve predao grad!  <span class="brojRetka" id="17">17</span>Grad neka bude ‘herem’ Jahvi – uklet i predan uništenju sa svime što je u njemu. Samo bludnica Rahaba da ostane živa i svi koji budu s njom u kući, jer je ona sakrila uhode koje smo poslali.  <span class="brojRetka" id="18">18</span>A čuvajte se svega ukletog u gradu da i sami ne budete prokleti što ste uzeli ukleto, jer biste time navukli prokletstvo na tabor i unesrećili ga.  <span class="brojRetka" id="19">19</span>Zato sve srebro i zlato, sve bakreno i željezno posuđe neka bude posvećeno Jahvi i pohranjeno u riznicu.«</p><p class="pocetakParagrafa"> <span class="brojRetka" id="20">20</span>Tada povika narod i odjeknuše trube. Kada se zaori glas truba i bojni povici naroda, padoše bedemi i narod prodrije u grad, svatko odande gdje se našao, i osvojiše ga.  <span class="brojRetka" id="21">21</span>I tada izvršiše kletvu ništeći oštricom mača sve što bijaše u gradu: muško i žensko, staro i mlado, volove, ovce i magarad.</p><p class="noviRedak"> <h4>Rahabina kuća pošteđena</h4><p class="pocetakParagrafa"> <span class="brojRetka" id="22">22</span>A onoj dvojici što su uhodili zemlju reče Jošua: »Idite u kuću one bludnice pa izvedite ženu sa svima njezinima, kako joj se zakleste.«  <span class="brojRetka" id="23">23</span>I mladi ljudi, uhode, odoše te izvedoše Rahabu, njezina oca i njezinu majku, braću i svu rodbinu. Izvedoše sve njezine i smjestiše ih izvan izraelskog tabora.</p><p class="pocetakParagrafa"> <span class="brojRetka" id="24">24</span>Spališe grad i sve što bijaše u njemu: uzeše samo srebro, zlato, mjedeno i željezno posuđe i staviše u riznicu doma Jahvina.  <span class="brojRetka" id="25">25</span>Ali bludnicu Rahabu, svu njenu obitelj i sve njihovo poštedi Jošua. Ona ostade među Izraelcima sve do danas, jer je sakrila glasnike koje je poslao Jošua da uhode Jerihon.</p><p class="pocetakParagrafa"> <span class="brojRetka" id="26">26</span>Tada izreče Jošua ovu kletvu:</p><p class="pocetakParagrafa">»Proklet bio pred licem Jahvinim čovjek koji pokuša da ponovno gradi Jerihon: gradio mu temelje na svom prvencu, podizao mu vrata na svome mezimcu!«</p><p class="pocetakParagrafa"> <span class="brojRetka" id="27">27</span>Jahve je bio s Jošuom te se pronio glas o njemu po svoj zemlji.</p></p></p>