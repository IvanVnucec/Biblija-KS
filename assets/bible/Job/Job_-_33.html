<h4>Jobova uobraženost</h4><p class="pocetakParagrafa"> <span class="brojRetka" id="1">1</span>»Čuj dakle, Jobe, što ću ti kazati,</p><p class="stih2">prikloni uho mojim besjedama.</p><p class="stih1"> <span class="brojRetka" id="2">2</span>Evo, usta sam svoja otvorio,</p><p class="stih2">a jezik riječi pod nepcem mi stvara.</p><p class="stih1"> <span class="brojRetka" id="3">3</span>Iskreno će ti zborit’ srce moje,</p><p class="stih2">usne će čistu izreći istinu.</p><p class="stih1"> <span class="brojRetka" id="4">4</span>Ta i mene je duh Božji stvorio,</p><p class="stih2">dah Svesilnoga oživio mene.</p><p class="stih1"> <span class="brojRetka" id="5">5</span>Ako uzmogneš, ti me opovrgni;</p><p class="stih2">spremi se da se suprotstaviš meni!</p><p class="stih1"> <span class="brojRetka" id="6">6</span>Gle, kao i ti, i ja sam pred Bogom,</p><p class="stih2">kao i ti, od gline bjeh načinjen;</p><p class="stih1"> <span class="brojRetka" id="7">7</span>zato ja strahom tebe motrit’ neću,</p><p class="stih2">ruka te moja neće pritisnuti.</p><p class="stih1"> <span class="brojRetka" id="8">8</span>Dakle, na moje uši rekao si –</p><p class="stih2">posve sam jasno tvoje čuo riječi:</p><p class="stih1"> <span class="brojRetka" id="9">9</span>‘Nedužan sam i bez ikakva grijeha;</p><p class="stih2">prav sam i nema krivice na meni.</p><p class="stih1"> <span class="brojRetka" id="10">10</span>Al’ On izlike protiv mene traži</p><p class="stih2">i za svojeg me drži dušmanina.</p><p class="stih1"> <span class="brojRetka" id="11">11</span>Noge je moje u klade metnuo,</p><p class="stih2">nad svakim mojim on pazi korakom.’</p><p class="stih1"> <span class="brojRetka" id="12">12</span>Ovdje, kažem ti, u pravu ti nisi,</p><p class="stih2">jer s Bogom čovjek mjerit’ se ne može.</p><p class="stih1"> <span class="brojRetka" id="13">13</span>Pa zašto s njime zamećeš prepirku</p><p class="stih2">što ti na svaku riječ ne odgovara?</p><p class="stih1"> <span class="brojRetka" id="14">14</span>Bog zbori nama jednom i dva puta,</p><p class="stih2">al’ čovjek na to pažnju ne obraća.</p><p class="stih1"> <span class="brojRetka" id="15">15</span>U snovima, u viđenjima noćnim,</p><p class="stih2">kada san dubok ovlada ljudima</p><p class="stih2">i na ležaju dok tvrdo snivaju,</p><p class="stih1"> <span class="brojRetka" id="16">16</span>tad on govori na uho čovjeku</p><p class="stih2">i utvarama plaši ga jezivim</p><p class="stih1"> <span class="brojRetka" id="17">17</span>da ga od djela njegovih odvrati,</p><p class="stih2">da u čovjeku obori oholost,</p><p class="stih1"> <span class="brojRetka" id="18">18</span>da dušu njegovu spasi od jame</p><p class="stih2">i život mu od puta u podzemlje.</p><p class="stih1"> <span class="brojRetka" id="19">19</span>Bolešću on ga kara na ležaju</p><p class="stih2">kad mu se kosti tresu bez prestanka,</p><p class="stih1"> <span class="brojRetka" id="20">20</span>kad se kruh gadi njegovu životu</p><p class="stih2">i ponajbolje jelo duši njegovoj;</p><p class="stih1"> <span class="brojRetka" id="21">21</span>kada mu tijelo gine naočigled</p><p class="stih2">i vide mu se kosti ogoljele,</p><p class="stih1"> <span class="brojRetka" id="22">22</span>kad mu se duša približava jami</p><p class="stih2">a život njegov boravištu mrtvih.</p><p class="stih1"> <span class="brojRetka" id="23">23</span>Ako se uza nj nađe tad anđeo,</p><p class="stih2">posrednik jedan između tisuću,</p><p class="stih2">da čovjeka na dužnost opomene,</p><p class="stih1"> <span class="brojRetka" id="24">24</span>pa se sažali nad njim i pomoli:</p><p class="stih2">‘Izbavi ga da u jamu ne ide;</p><p class="stih2">za život njegov nađoh otkupninu!</p><p class="stih1"> <span class="brojRetka" id="25">25</span>Neka mu tijelo procvate mladošću,</p><p class="stih2">nek’ se vrati u dane mladenačke!’</p><p class="stih1"> <span class="brojRetka" id="26">26</span>Vapije k Bogu i Bog ga usliša:</p><p class="stih2">radosno On ga pogleda u lice;</p><p class="stih2">vrati čovjeku pravednost njegovu.</p><p class="stih1"> <span class="brojRetka" id="27">27</span>Tada čovjek pred ljudima zapjeva:</p><p class="stih2">‘Griješio sam i pravo izvrtao,</p><p class="stih2">ali mi Bog zlom nije uzvratio.</p><p class="stih1"> <span class="brojRetka" id="28">28</span>On mi je dušu spasio od jame</p><p class="stih2">i život mi se veseli svjetlosti.’</p><p class="stih1"> <span class="brojRetka" id="29">29</span>Gle, sve to Bog je spreman učiniti</p><p class="stih2">do dva i do tri puta za čovjeka:</p><p class="stih1"> <span class="brojRetka" id="30">30</span>da dušu njegovu spasi od jame</p><p class="stih2">i da mu život svjetlošću obasja.</p><p class="stih1"> <span class="brojRetka" id="31">31</span>Pazi de, Jobe, dobro me poslušaj;</p><p class="stih2">šuti, jer nisam sve još izrekao.</p><p class="stih1"> <span class="brojRetka" id="32">32</span>Ako riječi još imaš, odvrati mi,</p><p class="stih2">zbori – rado bih opravdao tebe.</p><p class="stih1"> <span class="brojRetka" id="33">33</span>Ako li nemaš, poslušaj me samo:</p><p class="stih2">pazi, rad bih te poučit’ mudrosti.«</p>