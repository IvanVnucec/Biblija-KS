<h4>Pravda nikoga ne izuzima</h4><p class="pocetakParagrafa"> <span class="brojRetka" id="1">1</span>Sofar iz Naama progovori tad i reče:</p><p class="stih1"> <span class="brojRetka" id="2">2</span>»Misli me tjeraju da ti odgovorim,</p><p class="stih2">i zato u meni vri to uzbuđenje</p><p class="stih1"> <span class="brojRetka" id="3">3</span>dok slušam ukore koji me sramote,</p><p class="stih2">al’ odgovor mudar um će moj već naći.</p><p class="stih1"> <span class="brojRetka" id="4">4</span>Zar tebi nije od davnine poznato,</p><p class="stih2">otkad je čovjek na zemlju stavljen bio,</p><p class="stih1"> <span class="brojRetka" id="5">5</span>da je kratka vijeka radost opakoga,</p><p class="stih2">da kao tren prođe sreća bezbožnička.</p><p class="stih1"> <span class="brojRetka" id="6">6</span>Pa ako stasom i do neba naraste,</p><p class="stih2">ako mu se glava dotakne oblaka,</p><p class="stih1"> <span class="brojRetka" id="7">7</span>poput utvare on zauvijek nestaje;</p><p class="stih2">koji ga vidješe kažu: ‘Gdje je sad on?’</p><p class="stih1"> <span class="brojRetka" id="8">8</span>Kao san bez traga on se rasplinjuje,</p><p class="stih2">nestaje ga kao priviđenja noćnog.</p><p class="stih1"> <span class="brojRetka" id="9">9</span>Nijedno ga oko više gledat neće,</p><p class="stih2">niti će ga mjesto njegovo vidjeti.</p><p class="stih1"> <span class="brojRetka" id="10">10</span>Njegovu će djecu gonit’ siromasi:</p><p class="stih2">rukama će svojim vraćati oteto.</p><p class="stih1"> <span class="brojRetka" id="11">11</span>Kosti su njegove bujale mladošću;</p><p class="stih2">gle, zajedno s njome pokošen je sada.</p><p class="stih1"> <span class="brojRetka" id="12">12</span>Zlo bijaše slatko njegovim ustima</p><p class="stih2">te ga je pod svojim jezikom skrivao;</p><p class="stih1"> <span class="brojRetka" id="13">13</span>sladio se pazeć’ da ga ne proguta</p><p class="stih2">i pod nepcem svojim zadržavao ga.</p><p class="stih1"> <span class="brojRetka" id="14">14</span>Ali hrana ta mu trune u utrobi,</p><p class="stih2">otrovom zmijskim u crijevima postaje.</p><p class="stih1"> <span class="brojRetka" id="15">15</span>Blago progutano mora izbljuvati.</p><p class="stih2">Bog će ga istjerat’ njemu iz utrobe.</p><p class="stih1"> <span class="brojRetka" id="16">16</span>Iz zmijine glave otrov je sisao:</p><p class="stih2">sada umire od jezika gujina.</p><p class="stih1"> <span class="brojRetka" id="17">17</span>Potoke ulja on gledat’ više neće,</p><p class="stih2">ni vidjet’ gdje rijekom med i mlijeko teku.</p><p class="stih1"> <span class="brojRetka" id="18">18</span>Vratit će dobitak ne okusivši ga,</p><p class="stih2">neće uživat’ u plodu trgovine.</p><p class="stih1"> <span class="brojRetka" id="19">19</span>Jer je sirotinju gnjeo i tlačio,</p><p class="stih2">otimao kuće koje ne sazida, </p><p class="stih1"> <span class="brojRetka" id="20">20</span>jer ne bješe kraja požudi njegovoj,</p><p class="stih2">njegova ga blaga neće izbaviti.</p><p class="stih1"> <span class="brojRetka" id="21">21</span>Jer mu proždrljivost ništa ne poštedi,</p><p class="stih2">ni sreća njegova dugo trajat neće.</p><p class="stih1"> <span class="brojRetka" id="22">22</span>Sred izobilja u škripcu će se naći,</p><p class="stih2">svom će snagom na nj se oboriti bijeda.</p><p class="stih1"> <span class="brojRetka" id="23">23</span>I dok hranom bude trbuh svoj punio,</p><p class="stih2">Bog će na nj pustiti jarost svoga gnjeva,</p><p class="stih2">sasut’ dažd strelica na meso njegovo.</p><p class="stih1"> <span class="brojRetka" id="24">24</span>Ako i izmakne gvozdenom oružju,</p><p class="stih2">lûk će mjedeni njega prostrijeliti.</p><p class="stih1"> <span class="brojRetka" id="25">25</span>Strijelu bi izvuk’o, al’ mu probi leđa,</p><p class="stih2">a šiljak blistavi viri mu iz žuči.</p><p class="stih2">Kamo god krenuo, strepnje ga vrebaju,</p><p class="stih1"> <span class="brojRetka" id="26">26</span>na njega tmine sve tajom očekuju.</p><p class="stih2">Vatra ga ništi, ni od kog zapaljena,</p><p class="stih2">i proždire sve pod njegovim šatorom.</p><p class="stih1"> <span class="brojRetka" id="27">27</span>Gle, nebo krivicu njegovu otkriva</p><p class="stih2">i čitava zemlja na njega se diže.</p><p class="stih1"> <span class="brojRetka" id="28">28</span>Njegovu će kuću raznijeti poplava,</p><p class="stih2">otplaviti je u dan Božje jarosti.</p><p class="stih1"> <span class="brojRetka" id="29">29</span>Takvu sudbinu Bog priprema zlikovcu</p><p class="stih2">i takvu baštinu on mu dosuđuje.«</p>