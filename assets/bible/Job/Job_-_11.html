<h4>Job treba da prizna mudrost Božju</h4><p class="pocetakParagrafa"> <span class="brojRetka" id="1">1</span>Sofar iz Naama progovori tad i reče:</p><p class="stih1"> <span class="brojRetka" id="2">2</span>»Zar na riječi mnoge da se ne odvrati?</p><p class="stih2">Zar će se brbljavac još i opravdati?</p><p class="stih1"> <span class="brojRetka" id="3">3</span>Zar će tvoje trice ušutkati ljude,</p><p class="stih2">zar će ruganje ostat’ neizrugano?</p><p class="stih1"> <span class="brojRetka" id="4">4</span>Rekao si: ‘Nauk moj je neporočan,</p><p class="stih2">u očima tvojim čist sam i bez ljage.’</p><p class="stih1"> <span class="brojRetka" id="5">5</span>Ali kada bi Bog htio progovorit’</p><p class="stih2">i otvorit’ usta da ti odgovori,</p><p class="stih1"> <span class="brojRetka" id="6">6</span>kada bi ti tajne mudrosti otkrio</p><p class="stih2">koje um nijedan ne može doumit’,</p><p class="stih2">znao bi da ti za grijehe račun ište.</p><p class="stih1"> <span class="brojRetka" id="7">7</span>Možeš li dubine Božje proniknuti,</p><p class="stih2">dokučiti savršenstvo Svesilnoga?</p><p class="stih1"> <span class="brojRetka" id="8">8</span>Od neba je više: što još da učiniš?</p><p class="stih2">Od šeola dublje: što još da mudruješ?</p><p class="stih1"> <span class="brojRetka" id="9">9</span>Duže je od zemlje –</p><p class="stih2">šire je od mora!</p><p class="stih1"> <span class="brojRetka" id="10">10</span>Ako se povuče, ako te pograbi,</p><p class="stih2">ako na sud preda, tko će mu braniti?</p><p class="stih1"> <span class="brojRetka" id="11">11</span>Jer on u čovjeku prozire prijevaru,</p><p class="stih2">vidi opačinu ako i ne gleda.</p><p class="stih1"> <span class="brojRetka" id="12">12</span>Čovjek se bezuman obraća k pameti</p><p class="stih2">i divlji magarac uzdi se pokori.</p><p class="noviRedak"> </p><p class="stih1"> <span class="brojRetka" id="13">13</span>Ako li srce svoje ti uspraviš</p><p class="stih2">i ruke svoje pružiš prema njemu,</p><p class="stih1"> <span class="brojRetka" id="14">14</span>ako li zloću iz ruku odbaciš</p><p class="stih2">i u šatoru svom ne daš zlu stana,</p><p class="stih1"> <span class="brojRetka" id="15">15</span>čisto ćeš čelo moći tad podići,</p><p class="stih2">čvrst ćeš biti i bojati se nećeš.</p><p class="stih1"> <span class="brojRetka" id="16">16</span>Svojih se kušnja nećeš sjećat’ više</p><p class="stih2">kao ni vode koja je protekla.</p><p class="stih1"> <span class="brojRetka" id="17">17</span>Jasnije će tvoj život sjat’ no podne,</p><p class="stih2">tmina će se obratit’ u svanuće.</p><p class="stih1"> <span class="brojRetka" id="18">18</span>U uzdanju svom živjet ćeš sigurno</p><p class="stih2">i zaštićen počivat ćeš u miru.</p><p class="stih1"> <span class="brojRetka" id="19">19</span>Kad legneš, nitko te buniti neće;</p><p class="stih2">mnogi će tvoju tražiti naklonost.</p><p class="stih1"> <span class="brojRetka" id="20">20</span>A zlikovcima ugasnut će oči,</p><p class="stih2">neće im više biti utočišta:</p><p class="stih2">izdahnut’, bit će jedina im nada.«</p>