<h4>Vjera u pravednikovo konačno izbavljenje</h4><p class="pocetakParagrafa"> <span class="brojRetka" id="1">1</span> Job progovori i reče:</p><p class="stih1"> <span class="brojRetka" id="2">2</span>»Ta dokle ćete mučit’ dušu moju,</p><p class="stih2">dokle ćete me riječima satirat’?</p><p class="stih1"> <span class="brojRetka" id="3">3</span>Već deseti put pogrdiste mene</p><p class="stih2">i stid vas nije što me zlostavljate.</p><p class="stih1"> <span class="brojRetka" id="4">4</span>Pa ako sam zastranio doista,</p><p class="stih2">na meni moja zabluda ostaje.</p><p class="stih1"> <span class="brojRetka" id="5">5</span>Mislite li da ste me nadjačali</p><p class="stih2">i krivnju moju da ste dokazali?</p><p class="stih1"> <span class="brojRetka" id="6">6</span>Znajte: Bog je to mene pritisnuo</p><p class="stih2">i svojom me je on stegnuo mrežom.</p><p class="stih1"> <span class="brojRetka" id="7">7</span>Vičem: ‘Nasilje!’ – nema odgovora;</p><p class="stih2">vapijem – ali za me pravde nema.</p><p class="stih1"> <span class="brojRetka" id="8">8</span>Sa svih strana put mi je zagradio,</p><p class="stih2">sve staze moje u tminu zavio.</p><p class="stih1"> <span class="brojRetka" id="9">9</span>Slavu je moju sa mene skinuo,</p><p class="stih2">sa moje glave strgnuo je krunu.</p><p class="stih1"> <span class="brojRetka" id="10">10</span>Podsijeca me odasvud te nestajem;</p><p class="stih2">k’o drvo, nadu mi je iščupao.</p><p class="stih1"> <span class="brojRetka" id="11">11</span>Raspalio se gnjev njegov na mene</p><p class="stih2">i svojim me drži neprijateljem.</p><p class="stih1"> <span class="brojRetka" id="12">12</span>U bojnom redu pristižu mu čete,</p><p class="stih2">putove proti meni nasipaju,</p><p class="stih2">odasvud moj opkoljavaju šator.</p><p class="noviRedak"> </p><p class="stih1"> <span class="brojRetka" id="13">13</span>Od mene su se udaljila braća,</p><p class="stih2">otuđili se moji poznanici.</p><p class="stih1"> <span class="brojRetka" id="14">14</span>Nestade bližnjih mojih i znanaca,</p><p class="stih2">gosti doma mog zaboraviše me.</p><p class="stih1"> <span class="brojRetka" id="15">15</span>Sluškinjama sam svojim kao stranac,</p><p class="stih2">neznanac sam u njihovim očima.</p><p class="stih1"> <span class="brojRetka" id="16">16</span>Slugu zovnem, a on ne odgovara</p><p class="stih2">i za milost ga moram zaklinjati.</p><p class="stih1"> <span class="brojRetka" id="17">17</span>Mojoj je ženi dah moj omrznuo,</p><p class="stih2">gadim se djeci vlastite utrobe.</p><p class="stih1"> <span class="brojRetka" id="18">18</span>I deranima na prezir tek služim,</p><p class="stih2">ako se dignem, rugaju se meni.</p><p class="stih1"> <span class="brojRetka" id="19">19</span>Pouzdanicima sam svojim mrzak,</p><p class="stih2">protiv mene su oni koje ljubljah.</p><p class="stih1"> <span class="brojRetka" id="20">20</span>Kosti mi se za kožu prilijepiše,</p><p class="stih2">osta mi jedva koža oko zubâ.</p><p class="stih1"> <span class="brojRetka" id="21">21</span>Smilujte mi se, prijatelji moji,</p><p class="stih2">jer Božja me je ruka udarila.</p><p class="stih1"> <span class="brojRetka" id="22">22</span>Zašto da me k’o Bog sâm progonite,</p><p class="stih2">zar se niste moga nasitili mesa?</p><p class="noviRedak"> </p><p class="stih1"> <span class="brojRetka" id="23">23</span>O, kad bi se riječi moje zapisale</p><p class="stih2">i kad bi se u mjed tvrdu urezale;</p><p class="stih1"> <span class="brojRetka" id="24">24</span>kad bi se željeznim dlijetom i olovom</p><p class="stih2">u spomen vječan u stijenu uklesale!</p><p class="stih1"> <span class="brojRetka" id="25">25</span>Ja znadem dobro: moj Izbavitelj živi</p><p class="stih2">i posljednji će on nad zemljom ustati.</p><p class="stih1"> <span class="brojRetka" id="26">26</span>A kad se probudim, k sebi će me dići:</p><p class="stih2">iz svoje ću puti tad vidjeti Boga.</p><p class="stih1"> <span class="brojRetka" id="27">27</span>Njega ja ću kao svojega gledati,</p><p class="stih2">i očima mojim neće biti stranac:</p><p class="stih2">za njime srce mi čezne u grudima.</p><p class="stih1"> <span class="brojRetka" id="28">28</span>Kad kažete: ‘Kako ćemo ga goniti?</p><p class="stih2">Koji ćemo razlog protiv njega naći?’,</p><p class="stih1"> <span class="brojRetka" id="29">29</span>mača tad se bojte: grijehu mač je kazna.</p><p class="stih2">Saznat ćete tada da imade suda!«</p>