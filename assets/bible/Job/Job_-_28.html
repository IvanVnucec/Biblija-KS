<h3>4. POHVALA MUDROSTI</h3><h4>Mudrost je nedostupna čovjeku</h4><p class="pocetakParagrafa"> <span class="brojRetka" id="1">1</span>»Da, srebro ima svoja nalazišta,</p><p class="stih2">a zlato mjesta gdje se pročišćava.</p><p class="stih1"> <span class="brojRetka" id="2">2</span>Ruda željezna iz zemlje se vadi,</p><p class="stih2">a iz rudače rastaljene bakar.</p><p class="stih1"> <span class="brojRetka" id="3">3</span>Ljudi tami postavljaju granice</p><p class="stih2">i kopaju do najvećih dubina</p><p class="stih2">za kamenom u mraku zakopanim.</p><p class="stih1"> <span class="brojRetka" id="4">4</span>Čeljad iz tuđine rovove dube</p><p class="stih2">do kojih ljudska ne dopire noga,</p><p class="stih2">visi njišuć’ se, daleko od ljudi.</p><p class="stih1"> <span class="brojRetka" id="5">5</span>Krilo zemlje iz kojeg kruh nam niče</p><p class="stih2">kao od vatre sve je razrovano.</p><p class="stih1"> <span class="brojRetka" id="6">6</span>Stijene njene safira su skrovišta,</p><p class="stih2">prašina zlatna krije se u njima.</p><p class="stih1"> <span class="brojRetka" id="7">7</span>Tih putova ne znaju grabljivice,</p><p class="stih2">jastrebovo ih oko ne opaža.</p><p class="stih1"> <span class="brojRetka" id="8">8</span>Zvijeri divlje njima nisu kročile</p><p class="stih2">niti je kada lav njima prošao.</p><p class="stih1"> <span class="brojRetka" id="9">9</span>Ali na kamen diže čovjek ruku</p><p class="stih2">te iz korijena prevraća planine.</p><p class="stih1"> <span class="brojRetka" id="10">10</span>U kamenu prokopava prolaze,</p><p class="stih2">oko mu sve dragocjeno opaža.</p><p class="stih1"> <span class="brojRetka" id="11">11</span>Žilama vode on tok zaustavlja;</p><p class="stih2">stvari skrivene nosi na vidjelo.</p><p class="stih1"> <span class="brojRetka" id="12">12</span>Ali otkuda nam mudrost dolazi?</p><p class="stih2">Na kojemu mjestu razum prebiva?</p><p class="stih1"> <span class="brojRetka" id="13">13</span>Čovjek njezina ne poznaje puta,</p><p class="stih2">u zemlji živih nisu je otkrili.</p><p class="stih1"> <span class="brojRetka" id="14">14</span>Bezdan govori: ‘U meni je nema!’</p><p class="stih2">a more: ‘Ne nalazi se kod mene!’</p><p class="stih1"> <span class="brojRetka" id="15">15</span>Zlatom se čistim kupiti ne može,</p><p class="stih2">ni cijenu njenu srebrom odmjeriti;</p><p class="stih1"> <span class="brojRetka" id="16">16</span>ne mjeri se ona zlatom ofirskim,</p><p class="stih2">ni oniksom skupim pa ni safirom.</p><p class="stih1"> <span class="brojRetka" id="17">17</span>Sa zlatom, staklom ne poređuje se,</p><p class="stih2">nit’ se daje za sud od suha zlata.</p><p class="stih1"> <span class="brojRetka" id="18">18</span>Čemu spominjat’ prozirac, koralje,</p><p class="stih2">bolje je steći mudrost no biserje.</p><p class="stih1"> <span class="brojRetka" id="19">19</span>Što je prema njoj topaz etiopski?</p><p class="stih2">Ni čistim zlatom ne procjenjuje se.</p><p class="stih1"> <span class="brojRetka" id="20">20</span>Ali otkuda nam mudrost dolazi?</p><p class="stih2">Na kojemu mjestu razum prebiva?</p><p class="noviRedak"> </p><p class="stih1"> <span class="brojRetka" id="21">21</span>Sakrivena je očima svih živih;</p><p class="stih2">ona izmiče pticama nebeskim.</p><p class="stih1"> <span class="brojRetka" id="22">22</span>Propast paklena i Smrt izjavljuju:</p><p class="stih2">‘Za slavu njenu mi smo samo čuli.’</p><p class="stih1"> <span class="brojRetka" id="23">23</span>Jedino je Bog put njen proniknuo,</p><p class="stih2">on jedini znade gdje se nalazi.</p><p class="stih1"> <span class="brojRetka" id="24">24</span>Jer pogledom granice zemlje hvata</p><p class="stih2">i opaža sve pod svodom nebeskim.</p><p class="stih1"> <span class="brojRetka" id="25">25</span>Kad htjede vjetru odredit’ težinu</p><p class="stih2">i mjerilom svu vodu izmjeriti,</p><p class="stih1"> <span class="brojRetka" id="26">26</span>kad je zakone daždu nametnuo</p><p class="stih2">i oblacima gromovnim putove,</p><p class="stih1"> <span class="brojRetka" id="27">27</span>tad ju je vidio te izmjerio,</p><p class="stih2">učvrstio i do dna ispitao.</p><p class="stih1"> <span class="brojRetka" id="28">28</span>A potom je rekao čovjeku:</p><p class="stih2">‘Strah Gospodnji’ – eto što je mudrost;</p><p class="stih2">‘Zla se kloni’ – to ti je razumnost.«</p>