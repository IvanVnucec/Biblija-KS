<h4>Apokaliptička pjesma</h4><p class="pocetakParagrafa"> <span class="brojRetka" id="1">1</span>Tko je taj što dolazi iz Edoma,</p><p class="stih2">iz Bosre, u haljinama crvenim?</p><p class="stih1">Tko je taj što veličanstveno odjenut</p><p class="stih2">pun snage korača?</p><p class="stih1">– Ja sam to koji naučavam pravdu,</p><p class="stih2">velik kad spašavam!</p><p class="noviRedak"> </p><p class="stih1"> <span class="brojRetka" id="2">2</span>– Zašto je crvena tvoja haljina</p><p class="stih2">i odijelo kao u onog koji gazi u kaci?</p><p class="noviRedak"> </p><p class="stih1"> <span class="brojRetka" id="3">3</span>– U kaci sam sâm gazio,</p><p class="stih2">od narodâ nikog ne bijaše.</p><p class="stih1">U gnjevu ih svom izgazih</p><p class="stih2">i zgnječih u svojoj jarosti.</p><p class="stih1">Krv mi njihova poprska haljine,</p><p class="stih2">iskaljah svu odjeću svoju.</p><p class="stih1"> <span class="brojRetka" id="4">4</span>Jer dan osvete bijaše mi u srcu,</p><p class="stih2">došla je godina mojeg otkupljenja.</p><p class="stih1"> <span class="brojRetka" id="5">5</span>Ogledah se, al’ ne bješe pomoćnika!</p><p class="stih2">Začudih se, al’ ne bješe potpore.</p><p class="stih1">Tada mi je moja mišica pomogla</p><p class="stih2">i moja me srdžba poduprla.</p><p class="stih1"> <span class="brojRetka" id="6">6</span>U gnjevu svom satrijeh narode,</p><p class="stih2">u bijesu sve ih izgazih</p><p class="stih2">i zemlju polih krvlju njihovom!</p><h4>Psalam</h4><p class="stih1"> <span class="brojRetka" id="7">7</span>Slavit ću ljubav Jahvinu,</p><p class="stih2">slavna djela njegova –</p><p class="stih1">za sve što nam Jahve učini,</p><p class="stih2">za veliku dobrotu domu Izraelovu</p><p class="stih1">što nam je iskaza u svojoj samilosti,</p><p class="stih2">u obilju svoje ljubavi.</p><p class="noviRedak"> </p><p class="stih1"> <span class="brojRetka" id="8">8</span>Reče: »Dosta, oni su narod moj,</p><p class="stih2">sinovi koji se neće iznevjeriti!«</p><p class="stih1">I on im posta spasiteljem</p><p class="stih2">u svim njihovim tjeskobama.</p><p class="stih1"> <span class="brojRetka" id="9">9</span>Nije slao poslanika ni anđela,</p><p class="stih2">nego ih je sâm spasio.</p><p class="stih1">U svojoj ljubavi i samilosti</p><p class="stih2">sâm ih je otkupio,</p><p class="stih1">podigao ih i nosio</p><p class="stih2">u sve dane od davnine.</p><p class="stih1"> <span class="brojRetka" id="10">10</span>Ali se oni odmetnuše,</p><p class="stih2">ožalostiše sveti duh njegov.</p><p class="stih1">Zato im je postao neprijatelj</p><p class="stih2">i sâm je na njih zavojštio.</p><p class="noviRedak"> </p><p class="stih1"> <span class="brojRetka" id="11">11</span>Spomenuše se tad davnih dana</p><p class="stih2">i sluge njegova Mojsija:</p><p class="stih1">»Gdje li je onaj koji izvuče iz vode</p><p class="stih2">pastira stada svojega?</p><p class="stih1">Gdje je onaj koji udahnu u njega</p><p class="stih2">duh svoj sveti?</p><p class="stih1"> <span class="brojRetka" id="12">12</span>Koji je Mojsijevu desnicu</p><p class="stih2">vodio veličanstveno svojom mišicom,</p><p class="stih1">koji vodu pred njima razdvoji</p><p class="stih2">i steče sebi ime vječno;</p><p class="stih1"> <span class="brojRetka" id="13">13</span>koji ih provede dnom bezdana</p><p class="stih2">kao konja po pustinji</p><p class="stih2">i nisu se spoticali?</p><p class="stih1"> <span class="brojRetka" id="14">14</span>Poput stoke što silazi u dolinu,</p><p class="stih2">duh Jahvin vodio ih počivalištu.</p><p class="stih1">Tako si ti vodio narod svoj</p><p class="stih2">i slavno ime sebi stekao.</p><p class="noviRedak"> </p><p class="stih1"> <span class="brojRetka" id="15">15</span>Pogledaj s nebesa i vidi</p><p class="stih2">iz prebivališta svoga svetog i slavnog.</p><p class="stih1">Gdje li je ljubomora tvoja i snaga?</p><p class="stih2">Zar se susteglo ganuće tvog srca</p><p class="stih2">i samilost tvoja prema meni?</p><p class="stih1">Ah, sućuti nam svoje ne ustegni,</p><p class="stih2"> <span class="brojRetka" id="16">16</span>jer Otac si naš!</p><p class="stih1">Abraham nas ne poznaje</p><p class="stih2">i ne spominje nas se Izrael;</p><p class="stih1">Jahve, ti si naš Otac,</p><p class="stih2">otkupitelj naš – ime ti je oduvijek.</p><p class="stih1"> <span class="brojRetka" id="17">17</span>Zašto, o Jahve, zašto nas puštaš da lutamo</p><p class="stih2">daleko od tvojih putova,</p><p class="stih1">zašto si dao da nam srce otvrdne</p><p class="stih2">da se tebe više ne bojimo?</p><p class="stih1">Vrati se, radi slugu svojih</p><p class="stih2">i radi plemenâ što su tvoja baština!</p><p class="stih1"> <span class="brojRetka" id="18">18</span>Zašto bezbožnici gaze tvoje svetište,</p><p class="stih2">a neprijatelji naši blate tvoju svetinju?</p><p class="stih1"> <span class="brojRetka" id="19">19</span>Odavna postadosmo kao oni kojima više ne vladaš</p><p class="stih2">i koji tvoje ime više ne nose.</p><p class="stih1">O, da razdreš nebesa i siđeš,</p><p class="stih2">da ime svoje objaviš neprijateljima:</p><p class="stih1">pred licem tvojim tresla bi se brda,</p><p class="stih2">pred tobom bi drhtali narodi,</p><p class="noviRedak"> </p>