<h4>Druga pjesma o uskrsnuću Jeruzalema</h4><p class="pocetakParagrafa"> <span class="brojRetka" id="1">1</span>Sionu za ljubav neću šutjeti,</p><p class="stih2">Jeruzalema radi neću mirovati</p><p class="stih1">dok pravda njegova ne zasine k’o svjetlost,</p><p class="stih2">dok njegovo spasenje ne plane k’o zublja.</p><p class="stih1"> <span class="brojRetka" id="2">2</span>I puci će vidjet’ tvoju pravednost,</p><p class="stih2">i tvoju slavu svi kraljevi;</p><p class="stih1">prozvat će te novim imenom</p><p class="stih2">što će ga odrediti usta Jahvina.</p><p class="stih1"> <span class="brojRetka" id="3">3</span>U Jahvinoj ćeš ruci biti kruna divna</p><p class="stih2">i kraljevski vijenac na dlanu Boga svog.</p><p class="noviRedak"> </p><p class="stih1"> <span class="brojRetka" id="4">4</span>Neće te više zvati Ostavljenom</p><p class="stih2">ni zemlju tvoju Opustošenom,</p><p class="stih1">nego će te zvati Moja milina,</p><p class="stih2">a zemlju tvoju Udana,</p><p class="stih1">jer ti si milje Jahvino</p><p class="stih2">i zemlja će tvoja imat’ supruga.</p><p class="stih1"> <span class="brojRetka" id="5">5</span>Kao što se mladić ženi djevicom,</p><p class="stih2">tvoj će se graditelj tobom oženiti;</p><p class="stih1">i kao što se ženik raduje nevjesti,</p><p class="stih2">tvoj će se Bog tebi radovati.</p><p class="noviRedak"> </p><p class="stih1"> <span class="brojRetka" id="6">6</span>Na zidine tvoje, Jeruzaleme,</p><p class="stih2">stražare sam postavio:</p><p class="stih1">ni danju ni noću</p><p class="stih2">ne smiju zašutjeti.</p><p class="stih1">O, vi koji podsjećate Jahvu,</p><p class="stih2">vama nema počinka!</p><p class="stih1"> <span class="brojRetka" id="7">7</span>I ne dajte mu mira</p><p class="stih2">dok ne obnovi Jeruzalem,</p><p class="stih2">dok ga opet slavom na zemlji ne učini.</p><p class="noviRedak"> </p><p class="stih1"> <span class="brojRetka" id="8">8</span>Zakle se Gospod desnicom</p><p class="stih2">i mišicom svojom snažnom:</p><p class="stih1">»Neću više dati žita tvoga</p><p class="stih2">za hranu neprijateljima.</p><p class="stih1">Neće više tuđinci piti tvoga vina</p><p class="stih2">o kojem si teško radio.</p><p class="stih1"> <span class="brojRetka" id="9">9</span>Neka ga jedu oni koji su ga želi</p><p class="stih2">i neka hvale Jahvu,</p><p class="stih1">neka ga piju oni što su ga trgali</p><p class="stih2">u predvorju mojega svetišta!«</p><h4>Završna pjesma</h4><p class="stih1"> <span class="brojRetka" id="10">10</span>Prođite, prođite kroz vrata,</p><p class="stih2">poravnajte put narodu!</p><p class="stih1">Nasipajte, nasipajte cestu,</p><p class="stih2">uklonite s nje kamenje.</p><p class="stih1">Podignite stijeg narodima!</p><p class="noviRedak"> </p><p class="stih1"> <span class="brojRetka" id="11">11</span>Evo, Jahve oglasuje</p><p class="stih2">do nakraj zemlje:</p><p class="stih1">»Recite kćeri sionskoj:</p><p class="stih2">Evo, dolazi tvoj spasitelj.</p><p class="stih1">Evo, s njim naplata njegova</p><p class="stih2">i njegova nagrada ispred njega!</p><p class="stih1"> <span class="brojRetka" id="12">12</span>Oni će se zvati ‘Sveti narod’,</p><p class="stih2">‘Otkupljenici Jahvini’.</p><p class="stih1">A tebe će zvati ‘Traženi’ –</p><p class="stih2">‘Grad neostavljeni’.«</p>