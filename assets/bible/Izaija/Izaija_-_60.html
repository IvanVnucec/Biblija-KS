<h4>Uskrsnuće Jeruzalema</h4><p class="pocetakParagrafa"> <span class="brojRetka" id="1">1</span>Ustani, zasini, jer svjetlost</p><p class="stih2">tvoja dolazi,</p><p class="stih2">nad tobom blista slava Jahvina.</p><p class="stih1"> <span class="brojRetka" id="2">2</span>A zemlju, evo, tmina pokriva,</p><p class="stih2">i mrklina narode!</p><p class="stih1">A tebe obasjava Jahve,</p><p class="stih2">i slava se njegova javlja nad tobom.</p><p class="stih1"> <span class="brojRetka" id="3">3</span>K tvojoj svjetlosti koračaju narodi,</p><p class="stih2">i kraljevi k istoku tvoga sjaja.</p><p class="noviRedak"> </p><p class="stih1"> <span class="brojRetka" id="4">4</span>Podigni oči, obazri se:</p><p class="stih2">svi se sabiru, k tebi dolaze.</p><p class="stih1">Sinovi tvoji dolaze izdaleka,</p><p class="stih2">kćeri ti nose u naručju.</p><p class="noviRedak"> </p><p class="stih1"> <span class="brojRetka" id="5">5</span>Gledat ćeš tad i sjati radošću,</p><p class="stih2">igrat će srce i širit’ se,</p><p class="stih1">jer k tebi će poteći bogatstvo mora,</p><p class="stih2">blago naroda k tebi će pritjecati.</p><p class="noviRedak"> </p><p class="stih1"> <span class="brojRetka" id="6">6</span>Mnoštvo deva prekrit će te,</p><p class="stih2">jednogrbe deve iz Midjana i Efe.</p><p class="stih1">Svi će iz Šebe doći</p><p class="stih2">donoseći zlato i tamjan</p><p class="stih2">i hvale Jahvi pjevajući.</p><p class="noviRedak"> </p><p class="stih1"> <span class="brojRetka" id="7">7</span>Sva stada kedarska u tebi će se sabrati,</p><p class="stih2">ovnovi nebajotski bit će ti na službu.</p><p class="stih1">Penjat će se k’o ugodna žrtva na moj žrtvenik, </p><p class="stih2">proslavit ću dom slave svoje!</p><p class="noviRedak"> </p><p class="stih1"> <span class="brojRetka" id="8">8</span>Tko su oni što lebde poput oblaka,</p><p class="stih2">k’o golubovi prema golubinjacima svojim?</p><p class="stih1"> <span class="brojRetka" id="9">9</span>Da, to se zbog mene sabiru brodovi,</p><p class="stih2">lađe su taršiške pred njima</p><p class="stih1">da izdaleka dovezu tvoje sinove,</p><p class="stih2">a s njima srebro njihovo i zlato,</p><p class="stih1">zbog imena Jahve, Boga tvojega,</p><p class="stih2">zbog Sveca Izraelova koji te proslavi.</p><p class="noviRedak"> </p><p class="stih1"> <span class="brojRetka" id="10">10</span>Zidine će tvoje obnoviti stranci</p><p class="stih2">i kraljevi njihovi služit će ti.</p><p class="stih1">U svojoj srdžbi ja sam te udario,</p><p class="stih2">al’ u svojoj naklonosti opet ti se smilovah.</p><p class="noviRedak"> </p><p class="stih1"> <span class="brojRetka" id="11">11</span>Vrata će tvoja biti otvorena svagda,</p><p class="stih2">ni danju ni noću neće se zatvarati,</p><p class="stih1">da propuste k tebi bogatstva naroda</p><p class="stih2">s kraljevima koji ih vode.</p><p class="stih1"> <span class="brojRetka" id="12">12</span>Jer propast će narod i kraljevstvo</p><p class="stih2">koje ti ne bude htjelo služiti,</p><p class="stih2">i ti će se narodi sasvim zatrti.</p><p class="noviRedak"> </p><p class="stih1"> <span class="brojRetka" id="13">13</span>K tebi će doći slava Libanona,</p><p class="stih2">čempresi, jele i brijestovi skupa,</p><p class="stih1">da ukrase prostor mojega svetišta,</p><p class="stih2">podnožje će moje proslaviti!</p><p class="noviRedak"> </p><p class="stih1"> <span class="brojRetka" id="14">14</span>K tebi će, sagnuti, dolaziti sinovi tvojih tlačitelja,</p><p class="stih2">pred noge ti padat’ koji te prezirahu.</p><p class="stih1">Nazivat će te gradom Jahvinim,</p><p class="stih2">Sionom Sveca Izraelova.</p><p class="noviRedak"> </p><p class="stih1"> <span class="brojRetka" id="15">15</span>Zato što si bio ostavljen,</p><p class="stih2">omražen, izbjegavan,</p><p class="stih1">učinit ću te vječnim ponosom,</p><p class="stih2">radošću od koljena do koljena.</p><p class="stih1"> <span class="brojRetka" id="16">16</span>Ti ćeš sisati mlijeko naroda,</p><p class="stih2">sisat ćeš grudi kraljeva.</p><p class="stih1">I znat ćeš da sam ja, Jahve, spasitelj tvoj,</p><p class="stih2">Silni Jakovljev, tvoj otkupitelj.</p><p class="noviRedak"> </p><p class="stih1"> <span class="brojRetka" id="17">17</span>Mjesto mjedi donijet ću zlato;</p><p class="stih2">mjesto željeza donijet ću srebro;</p><p class="stih1">mjesto drva, mjed;</p><p class="stih2">mjesto kamena, željezo.</p><p class="stih1">Za glavara tvoga postavit ću mir,</p><p class="stih2">pravdu za vladara.</p><p class="stih1"> <span class="brojRetka" id="18">18</span>Više se neće slušat’ o nasilju u tvojoj zemlji</p><p class="stih2">ni o pustošenju i razaranju na tvojem području.</p><p class="stih1">Zidine ćeš svoje nazivati Spasom,</p><p class="stih2">Slavom svoja vrata.</p><p class="noviRedak"> </p><p class="stih1"> <span class="brojRetka" id="19">19</span>Neće ti više sunce biti svjetlost danju</p><p class="stih2">nit’ će ti svijetlit’ mjesečina,</p><p class="stih1">nego će Jahve biti tvoje vječno svjetlo</p><p class="stih2">i tvoj će Bog biti tvoj sjaj.</p><p class="noviRedak"> </p><p class="stih1"> <span class="brojRetka" id="20">20</span>Sunce tvoje neće više zalaziti</p><p class="stih2">nit’ će ti mjesec pomrčati,</p><p class="stih1">jer će Jahve biti tvoje vječno svjetlo,</p><p class="stih2">i okončat će se dani tvoje žalosti.</p><p class="noviRedak"> </p><p class="stih1"> <span class="brojRetka" id="21">21</span>Svi u tvom narodu bit će pravednici</p><p class="stih2">i posjedovat će zemlju dovijeka,</p><p class="stih1">mog nasada izdanci, mojih ruku djelo,</p><p class="stih2">da bih se u njima proslavio.</p><p class="noviRedak"> </p><p class="stih1"> <span class="brojRetka" id="22">22</span>Od najmanjega postat će tisuća,</p><p class="stih2">od neznatnoga moćan narod.</p><p class="stih1">Ja, Jahve, govorio sam;</p><p class="stih2">u pravo ću vrijeme izvršiti.</p>