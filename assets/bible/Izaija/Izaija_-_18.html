<h4>Proročanstvo protiv Kuša</h4><p class="pocetakParagrafa"> <span class="brojRetka" id="1">1</span>Jao zemlji krilatih kukaca s one</p><p class="stih2">strane rijeka kuških,</p><p class="stih1"> <span class="brojRetka" id="2">2</span>tebi koja šalješ morem glasnike</p><p class="stih2">i vodom u čamcima rogoznim.</p><p class="stih1">Idite, brzi glasnici,</p><p class="stih2">k narodu stasitu, tamnoputu,</p><p class="stih1">k narodu kog se boje odvajkada,</p><p class="stih2">narodu žilavu, zavojevaču,</p><p class="stih2">čija je zemlja rijekama izbrazdana.</p><p class="noviRedak"> </p><p class="stih1"> <span class="brojRetka" id="3">3</span>Svi stanovnici kruga zemaljskoga,</p><p class="stih2">i vi, žitelji zemlje,</p><p class="stih1">kad se zastava na brdu digne, gledajte;</p><p class="stih2">kad rog zatrubi, slušajte.</p><p class="noviRedak"> </p><p class="stih1"> <span class="brojRetka" id="4">4</span>Jer ovako mi govori Jahve:</p><p class="stih2">»Mirno ću gledati s mjesta svojega,</p><p class="stih1">k’o prozirna žega podnevna,</p><p class="stih2">k’o rosan oblak za vrućine žetvene.</p><p class="noviRedak"> </p><p class="stih1"> <span class="brojRetka" id="5">5</span>Prije berbe, kad loza ocvate</p><p class="stih2">i cvijet u grozdove dozri,</p><p class="stih1">nožima će posjeći mladice,</p><p class="stih2">povezati, ukloniti grane.</p><p class="noviRedak"> </p><p class="stih1"> <span class="brojRetka" id="6">6</span>Svi će biti ostavljeni</p><p class="stih2">grabljivicama gorskim i zvijerima zemaljskim.</p><p class="stih1">Grabljivice će na njima ljetovati,</p><p class="stih2">zvijeri zemaljske zimovati.«</p><p class="pocetakParagrafa"> <span class="brojRetka" id="7">7</span>U ono će vrijeme narod stasit i tamnoputan, narod kojega se boje odvajkada, narod žilav i zavojevački, čija je zemlja izbrazdana rijekama, donositi darove Jahvi nad vojskama, k mjestu imena Jahve nad vojskama – na goru Sion.</p>