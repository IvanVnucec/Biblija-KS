<h4>Plač nad Babilonom</h4><p class="pocetakParagrafa"> <span class="brojRetka" id="1">1</span>Spusti se, sjedni u prašinu,</p><p class="stih2">djevice, kćeri babilonska!</p><p class="stih1">Sjedni na zemlju, bez prijestolja,</p><p class="stih2">kćeri kaldejska!</p><p class="stih1">Jer, neće te više zvati</p><p class="stih2">nježnom i tankoćutnom.</p><p class="noviRedak"> </p><p class="stih1"> <span class="brojRetka" id="2">2</span>Uzmi mlin i melji brašno!</p><p class="stih2">Skini prijevjes,</p><p class="stih1">podigni skut, razgali bedra,</p><p class="stih2">prijeđi preko rijeke!</p><p class="stih1"> <span class="brojRetka" id="3">3</span>Nek’ se golotinja tvoja otkrije,</p><p class="stih2">nek’ se sramota tvoja pokaže!</p><p class="stih1">Ja ću se osvetiti,</p><p class="stih2">odvraćat’ me nitko neće.</p><p class="noviRedak"> </p><p class="stih1"> <span class="brojRetka" id="4">4</span>Otkupitelj naš,</p><p class="stih2">ime mu je Jahve nad vojskama,</p><p class="stih2">Svetac Izraelov, kaže:</p><p class="stih1"> <span class="brojRetka" id="5">5</span>»Sjedi šutke, u mrak se povuci,</p><p class="stih2">kćeri kaldejska.</p><p class="stih1">Jer, néćē te više zvati</p><p class="stih2">vladaricom kraljevstava.</p><p class="noviRedak"> </p><p class="stih1"> <span class="brojRetka" id="6">6</span>Razgnjevih se na svoj narod,</p><p class="stih2">oskvrnuh svoju baštinu.</p><p class="stih1">Tebi ih u ruke izručih,</p><p class="stih2">a ti im ne iskaza milosti.</p><p class="stih1">Na starce si stavljala</p><p class="stih2">jaram svoj preteški.</p><p class="stih1"> <span class="brojRetka" id="7">7</span>Govorila si: ‘Dovijeka</p><p class="stih2">gospodaricom ću ostati.’</p><p class="stih1">Nikad nisi to k srcu uzela</p><p class="stih2">ni pomislila kako će se završiti.</p><p class="noviRedak"> </p><p class="stih1"> <span class="brojRetka" id="8">8</span>A sad poslušaj, razvratnice,</p><p class="stih2">koja sjediš bezbrižno</p><p class="stih1">i u srcu svom govoriš:</p><p class="stih2">‘Ja, i nitko drugi!</p><p class="stih1">Nikad neću obudovjeti,</p><p class="stih2">neću djece izgubiti!’</p><p class="stih1"> <span class="brojRetka" id="9">9</span>Stići će te oboje,</p><p class="stih2">za tren, u isti dan!</p><p class="stih1">Izgubit ćeš djecu, obudovjet ćeš!</p><p class="stih2">Punom će te mjerom snaći oboje,</p><p class="stih1">pokraj svega tvojeg vračanja</p><p class="stih2">i množine tvojih zaklinjanja!</p><p class="stih1"> <span class="brojRetka" id="10">10</span>U zloću si se svoju uzdala,</p><p class="stih2">govorila si: ‘Nitko me ne vidi!’</p><p class="stih1">Mudrost tvoja i znanje </p><p class="stih2">zavedoše te.</p><p class="stih1">U svom si srcu govorila:</p><p class="stih2">‘Ja i nitko drugi!’</p><p class="stih1"> <span class="brojRetka" id="11">11</span>Zlo će te snaći –</p><p class="stih2">nećeš ga presresti;</p><p class="stih1">oborit će se na te nesreća –</p><p class="stih2">nećeš je odvratiti;</p><p class="stih1">doći će na te propast iznenada –</p><p class="stih2">nećeš je predvidjeti.</p><p class="noviRedak"> </p><p class="stih1"> <span class="brojRetka" id="12">12</span>Ustraj, dakle, u svojim zaklinjanjima</p><p class="stih2">i u tolikim svojim čaranjima,</p><p class="stih2">oko kojih si se trudila od mladosti.</p><p class="stih1">Možda će ti biti od koristi?</p><p class="stih2">Možda ćeš s njima strah utjerati?</p><p class="stih1"> <span class="brojRetka" id="13">13</span>Izmoriše te mnogi tvoji savjetnici!</p><p class="stih2">Nek’ ustanu samo da te spase</p><p class="stih1">oni koji premjeravaju nebesa,</p><p class="stih2">koji promatraju zvijezde</p><p class="stih1">i koji svakog mjeseca proriču</p><p class="stih2">ono što će te snaći.</p><p class="stih1"> <span class="brojRetka" id="14">14</span>Gle, oni će biti poput pljeve,</p><p class="stih2">oganj će ih sažeći.</p><p class="stih1">Ni sami sebe neće izbaviti</p><p class="stih2">iz zagrljaja plamenoga.</p><p class="stih1">Neće ostat’ ni žerave da se tko ogrije,</p><p class="stih2">ni ognjišta da uza nj posjedne!</p><p class="stih1"> <span class="brojRetka" id="15">15</span>Takvi će ti biti vrači tvoji,</p><p class="stih2">oko kojih si se trudila od mladosti!</p><p class="stih1">Poći će svaki svojim putem,</p><p class="stih2">i nikog neće biti da te spasi.«</p>