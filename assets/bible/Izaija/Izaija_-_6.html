<h3>2. KNJIGA O EMANUELU</h3><h4>Izaijin poziv</h4><p class="pocetakParagrafa"> <span class="brojRetka" id="1">1</span>One godine kad umrije kralj Uzija, vidjeh Gospoda gdje sjedi na prijestolju visoku i uzvišenu. Skuti njegova plašta ispunjahu Svetište.  <span class="brojRetka" id="2">2</span>Iznad njega stajahu serafi; svaki je imao po šest krila: dva krila da zakloni lice, dva da zakrije noge, a dvama je krilima letio.  <span class="brojRetka" id="3">3</span>I klicahu jedan drugome:</p><p class="stih2">»Svet! Svet! Svet Jahve nad vojskama!</p><p class="stih2">Puna je sva zemlja slave njegove!«</p><p class="pocetakParagrafa"> <span class="brojRetka" id="4">4</span>Od gromka glasa onih koji klicahu stresoše se dovratci na pragovima, a Dom se napuni dimom.  <span class="brojRetka" id="5">5</span>Rekoh:</p><p class="stih1">»Jao meni, propadoh,</p><p class="stih2">jer čovjek sam nečistih usana,</p><p class="stih1">u narodu nečistih usana prebivam,</p><p class="stih2">a oči mi vidješe Kralja, Jahvu nad vojskama!«</p><p class="pocetakParagrafa"> <span class="brojRetka" id="6">6</span>Jedan od serafa doletje k meni: u ruci mu žerava koju uze kliještima sa žrtvenika;  <span class="brojRetka" id="7">7</span>dotače se njome mojih usta i reče:</p><p class="stih1">»Evo, usne je tvoje dotaknulo,</p><p class="stih2">krivica ti je skinuta i grijeh oprošten.«</p><p class="stih1"> <span class="brojRetka" id="8">8</span>Tad čuh glas Gospodnji:</p><p class="stih2">»Koga da pošaljem? I tko će nam poći?«</p><p class="stih2">Ja rekoh: »Evo me, mene pošalji!«</p><p class="stih1"> <span class="brojRetka" id="9">9</span>On odgovori: »Idi i reci tom narodu:</p><p class="stih2">‘Slušajte dobro, al’ nećete razumjeti,</p><p class="stih2">gledajte dobro, al’ nećete spoznati.’</p><p class="stih1"> <span class="brojRetka" id="10">10</span>Otežaj salom srce tom narodu,</p><p class="stih2">ogluši mu uši, zaslijepi oči,</p><p class="stih1">da očima ne vidi, da ušima ne čuje</p><p class="stih2">i srcem da ne razumije</p><p class="stih2">kako bi se obratio i ozdravio.«</p><p class="stih1"> <span class="brojRetka" id="11">11</span>Ja rekoh: »Dokle, o Gospode?« On mi odgovori:</p><p class="stih1">»Dok gradovi ne opuste</p><p class="stih2">i ne ostanu bez žitelja,</p><p class="stih1">dok kuće ne budu bez ikoga živa,</p><p class="stih2">i zemlja ne postane pustoš,</p><p class="stih1"> <span class="brojRetka" id="12">12</span>dok Jahve daleko ne protjera ljude.</p><p class="stih2">Haranje veliko pogodit će zemlju,</p><p class="stih1"> <span class="brojRetka" id="13">13</span>i ostane li u njoj još desetina,</p><p class="stih2">i ona će biti zatrta poput duba</p><p class="stih1">kad ga do panja posijeku.</p><p class="stih2">Panj će njihov biti sveto sjeme.«</p>