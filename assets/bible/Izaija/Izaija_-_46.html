<h4>Belov pad</h4><p class="pocetakParagrafa"> <span class="brojRetka" id="1">1</span>Pade Bel! Sruši se Nebo!</p><p class="stih2">Prte svoje kipove na životinje i stoku,</p><p class="stih1">nose ih kao breme,</p><p class="stih2">teret što zamara.</p><p class="stih1"> <span class="brojRetka" id="2">2</span>Padaju, ruše se svi zajedno,</p><p class="stih2">ne mogu spasiti one što ih nose,</p><p class="stih2">nego i sami u ropstvo odlaze.</p><p class="noviRedak"> </p><p class="stih1"> <span class="brojRetka" id="3">3</span>»Slušajte me, kućo Jakovljeva,</p><p class="stih2">i svi koji ostadoste od kuće Izraelove!</p><p class="stih1">Ja sam vas ponio tek što se rodiste,</p><p class="stih2">i nosio vas od krila materina.</p><p class="noviRedak"> </p><p class="stih1"> <span class="brojRetka" id="4">4</span>Do starosti vaše ja ću ostat’ isti,</p><p class="stih2">do vaših sjedina podupirat ću vas.</p><p class="stih1">To sam činio; nosit ću vas i dalje,</p><p class="stih2">pomagati vas, izbavljati.«</p><h4>Jahve je neusporediv</h4><p class="stih1"> <span class="brojRetka" id="5">5</span>»S kime biste me usporedili i izjednačili,</p><p class="stih2">s kime prispodobili: komu da sam sličan?</p><p class="stih1"> <span class="brojRetka" id="6">6</span>Vade zlato iz kese</p><p class="stih2">i tezuljom mjere srebro,</p><p class="stih1">pa naimlju zlatara da od njeg boga načini,</p><p class="stih2">te pred njim padaju ničice i klanjaju se.</p><p class="noviRedak"> </p><p class="stih1"> <span class="brojRetka" id="7">7</span>Dižu ga na rame i nose ga,</p><p class="stih2">onda ga stavljaju na njegovo mjesto;</p><p class="stih2">on stoji i ne miče se s njega.</p><p class="stih1">Prizivaju li ga, on ne odgovara,</p><p class="stih2">i nikog ne spašava od nevolje njegove.«</p><h4>Jahve je gospodar budućnosti</h4><p class="stih1"> <span class="brojRetka" id="8">8</span>»Sjetite se toga i budite ljudi,</p><p class="stih2">uzmite to k srcu, otpadnici,</p><p class="stih2"> <span class="brojRetka" id="9">9</span>sjetite se prošlosti pradavne:</p><p class="stih1">ja sam Bog, i nema drugoga;</p><p class="stih2">Bog, nitko mi sličan nije!</p><p class="stih1"> <span class="brojRetka" id="10">10</span>Onaj sam koji od početka svršetak otkriva</p><p class="stih2">i unaprijed javlja što još se nije zbilo!</p><p class="stih1">Ja kažem: Odluka će se moja ispuniti,</p><p class="stih2">izvršit ću sve što mi je po volji.</p><p class="stih1"> <span class="brojRetka" id="11">11</span>S istoka zovem grabljivicu,</p><p class="stih2">iz daleke zemlje zovem čovjeka svog nauma.</p><p class="stih1">Rekao sam – ispunit ću,</p><p class="stih2">naumio sam – izvršit ću.</p><p class="stih1"> <span class="brojRetka" id="12">12</span>Slušajte me, vi koji gubite srčanost</p><p class="stih2">i koji ste daleko od pobjede.</p><p class="stih1"> <span class="brojRetka" id="13">13</span>Primičem svoju pobjedu,</p><p class="stih2">nije više daleko,</p><p class="stih2">spasenje moje zakasnit’ neće.</p><p class="stih1">Na Sion ću spas staviti,</p><p class="stih2">u Izraela svoju slavu.«</p>