<h4>Protiv Egipta</h4><p class="pocetakParagrafa"> <span class="brojRetka" id="1">1</span>Proroštvo o Egiptu.</p><p class="stih2">Gle, Jahve sjedi na brzu oblaku,</p><p class="stih2">u Egipat dolazi.</p><p class="stih1">Dršću pred njim idoli egipatski,</p><p class="stih2">u njedrima premire srce Egipćana.</p><p class="noviRedak"> </p><p class="stih1"> <span class="brojRetka" id="2">2</span>»Podbost ću Egipćane protiv Egipćana,</p><p class="stih2">i brat će se s bratom svojim boriti,</p><p class="stih1">drug s drugom, grad s gradom,</p><p class="stih2">a kraljevstvo s kraljevstvom.</p><p class="noviRedak"> </p><p class="stih1"> <span class="brojRetka" id="3">3</span>Egiptu se pamet muti,</p><p class="stih2">ja sprječavam njegove naume;</p><p class="stih1">oni traže idole i vrače,</p><p class="stih2">opsjenare i gatare.</p><p class="noviRedak"> </p><p class="stih1"> <span class="brojRetka" id="4">4</span>Egipćane ja predajem</p><p class="stih2">u ruke gospodaru okrutnu,</p><p class="stih1">kralj silovit njima će vladati« –</p><p class="stih2">riječ je Jahve nad vojskama.</p><p class="noviRedak"> </p><p class="stih1"> <span class="brojRetka" id="5">5</span>Nestat će vode iz mora,</p><p class="stih2">presahnut će i presušiti Rijeka,</p><p class="stih1"> <span class="brojRetka" id="6">6</span>zaudarat će prokopi,</p><p class="stih2">spast će rukavci rijeke egipatske i presušiti.</p><p class="stih1">Uvenut će trska i síta,</p><p class="stih2"> <span class="brojRetka" id="7">7</span>sva zelen pokraj Nila;</p><p class="stih1">usahnut će na Nilu svi usjevi,</p><p class="stih2">propast će, raspršit’ se, iščeznuti.</p><p class="noviRedak"> </p><p class="stih1"> <span class="brojRetka" id="8">8</span>Tužit će ribari,</p><p class="stih2">kukat će svi što u Nil udicu bacaju;</p><p class="stih1">jadikovat će oni</p><p class="stih2">što u vodi mrežu razapinju.</p><p class="noviRedak"> </p><p class="stih1"> <span class="brojRetka" id="9">9</span>Postidjet će se lanari,</p><p class="stih2">grebenari i tkalci bijela tkanja.</p><p class="stih1"> <span class="brojRetka" id="10">10</span>Snuždit će se tkalci,</p><p class="stih2">rastužiti radnici.</p><p class="noviRedak"> </p><p class="stih1"> <span class="brojRetka" id="11">11</span>Pravi su luđaci knezovi soanski,</p><p class="stih2">mudri savjetnici faraonovi glupo svjetuju;</p><p class="stih1">kako se usuđujete reći faraonu:</p><p class="stih2">»Učenik sam mudraca,</p><p class="stih2">učenik drevnih kraljeva?«</p><p class="noviRedak"> </p><p class="stih1"> <span class="brojRetka" id="12">12</span>Ta gdje su tvoji mudraci?</p><p class="stih2">Nek’ ti dojave i obznane</p><p class="stih1">što je Jahve nad vojskama</p><p class="stih2">nakanio s Egiptom.</p><p class="noviRedak"> </p><p class="stih1"> <span class="brojRetka" id="13">13</span>Ludi su knezovi taniški,</p><p class="stih2">prevareni knezovi memfiški,</p><p class="stih1">oni zavode Egipat,</p><p class="stih2">glavare njegovih plemena.</p><p class="noviRedak"> </p><p class="stih1"> <span class="brojRetka" id="14">14</span>U njih je ulio Jahve</p><p class="stih2">duh vrtoglavi</p><p class="stih1">te zavode Egipat u svakome mu činu</p><p class="stih2">da tetura k’o pijanac kada bljuje.</p><p class="stih1"> <span class="brojRetka" id="15">15</span>U Egiptu više ne može uspjeti ništa</p><p class="stih2">od onog što čine glava i rep, palma i síta.</p><p class="noviRedak"> <h4>Obraćenje Egipta i Asirije</h4><p class="pocetakParagrafa"> <span class="brojRetka" id="16">16</span>U onaj će dan Egipćani postati kao žene, drhtat će i strepiti od zamaha ruke Jahve nad vojskama kojom će zamahnuti na njih.  <span class="brojRetka" id="17">17</span>Zemlja će Judina biti na užas Egiptu; kad god je se sjeti, strah će ga obuzeti zbog onoga što je Jahve nad vojskama protiv njega naumio.  <span class="brojRetka" id="18">18</span>U onaj će se dan u zemlji egipatskoj pet gradova što govore kanaanskim jezikom zakleti Jahvi nad vojskama; jedan će se od njih zvati Ir Hahres.  <span class="brojRetka" id="19">19</span>U onaj će dan biti žrtvenik Jahvin usred zemlje egipatske i stup posvećen Jahvi blizu granice njegove.  <span class="brojRetka" id="20">20</span>To će Jahvi nad vojskama biti znak i svjedočanstvo u egipatskoj zemlji. Kad zazovu Jahvu protiv tlačitelja, on će im poslati spasitelja i vođu da ih izbavi.  <span class="brojRetka" id="21">21</span>I objavit će se Jahve Egipćanima, i u onaj će dan Egipćani spoznati Jahvu; služit će mu žrtvama i prinosima, zavjetovat će se i izvršavati zavjete.  <span class="brojRetka" id="22">22</span>Jahve će teško udariti Egipćane, ali će ih iscijeliti; obratit će se oni Jahvi i on će ih uslišiti i iscijeliti.  <span class="brojRetka" id="23">23</span>U onaj će dan ići cesta od Egipta do Asirije. Asirci će dolaziti u Egipat, a Egipćani u Asiriju. Egipat i Asirija služit će Jahvi.</p><p class="pocetakParagrafa"> <span class="brojRetka" id="24">24</span>U onaj će dan Izrael, treći s Egiptom i Asirijom, biti blagoslovljen usred zemlje.  <span class="brojRetka" id="25">25</span>Jahve nad vojskama blagoslovit će ga: »Nek’ je blagoslovljen«, reći će, »moj narod egipatski, djelo mojih ruku Asirija i baština moja Izrael.«</p></p>