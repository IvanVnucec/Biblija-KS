<h4>Povijest Izraela u slici:Jeruzalem – nevjerna zaručnica</h4><p class="pocetakParagrafa"> <span class="brojRetka" id="1">1</span>I dođe mi riječ Jahvina:  <span class="brojRetka" id="2">2</span>»Sine čovječji! Pokaži Jeruzalemu sve gadosti njegove!  <span class="brojRetka" id="3">3</span>Reci: Ovako Jahve Gospod govori Jeruzalemu, nevjernici: ‘Podrijetlom i rodom iz zemlje si kanaanske, otac ti Amorejac, mati Hetitkinja.  <span class="brojRetka" id="4">4</span>Kad si svijet ugledala, na dan rođenja tvojega pupka ti ne odrezaše niti te vodom opraše da te očiste; solju te ne osoliše niti te povojima poviše.  <span class="brojRetka" id="5">5</span>Nijedno se oko na te ne sažali niti se tko smilova da ti to učini, nego te na dan rođenja tvojega gadnu baciše napolje.</p><p class="pocetakParagrafa"> <span class="brojRetka" id="6">6</span>A ja prođoh kraj tebe i vidjeh gdje se koprcaš u krvi. I rekoh ti dok si još u krvi bila: ‘Živi!’ U krvi ti tvojoj rekoh: ‘Živi!  <span class="brojRetka" id="7">7</span>Razrasti se kao izdanak u polju!’ I umnožih te, i ti se razraste i velika postade, i dođe vrijeme da sazreš. Dojke ti se raspupale, kosa ti narasla, ali si još gola i naga bila.  <span class="brojRetka" id="8">8</span>Prođoh kraj tebe i u te se zagledah: i gle, dob tvoja – dob je ljubavi!</p><p class="pocetakParagrafa">Raširih na te skute svoje i pokrih ti golotinju. Prisegoh ti i sklopih savez s tobom’ – riječ je Jahve Gospoda – ‘i ti moja postade.  <span class="brojRetka" id="9">9</span>Okupah te u vodi, krv saprah s tebe i uljem te pomazah.  <span class="brojRetka" id="10">10</span>Obukoh te u šarene haljine, na noge ti obuh sandale od fine kože; opasah te bezom i pokrih te prijevjesom svilenim.  <span class="brojRetka" id="11">11</span>Uresih te nakitima: na ruke ti stavih narukvice, oko vrata ogrlice;  <span class="brojRetka" id="12">12</span>prstenom ti nos uresih, uši naušnicama, a glavu ti ovjenčah vijencem najljepšim.  <span class="brojRetka" id="13">13</span>I tako se sva u srebru i zlatu pojavi, u haljini od beza, svilom izvezenoj. Za hranu ti dadoh najfinije brašno, med i ulje. Bila si tako lijepa, prelijepa, za kraljicu podobna!</p><p class="pocetakParagrafa"> <span class="brojRetka" id="14">14</span>Glas o ljepoti tvojoj puče među narodima, jer ti bijaše tako lijepa u nakitu mojem što ga djenuh na tebe’ – riječ je Jahve Gospoda.  <span class="brojRetka" id="15">15</span>‘Ali te ljepota tvoja zanijela, zbog glasa se svojega bludu podade: blud si svoj nudila obilno svakom prolazniku, njegova si bila.  <span class="brojRetka" id="16">16</span>Od haljina si svojih šarene uzvišice pravila i na njima se bludu odavala ...  <span class="brojRetka" id="17">17</span>I nakite uze zlatne i srebrne, kojima te ja bijah uresio, i od njih načini sebi muške likove da s njima bludničiš.  <span class="brojRetka" id="18">18</span>Uze šarene, vezene haljine da njima odjeneš kumire svoje i njima si prinosila moje ulje i moj kâd.  <span class="brojRetka" id="19">19</span>A hranu što ti je dadoh – najfinije brašno, med i ulje kojima te hranjah – pred njih si stavljala na ugodan miris. Da, tako to bijaše’ – riječ je Jahve Gospoda!  <span class="brojRetka" id="20">20</span>‘Sinove si svoje i kćeri uzimala koje meni rodi i njima ih za hranu klala. Malo ti bijaše tvoga bludničenja,  <span class="brojRetka" id="21">21</span>pa si čak i djecu moju davala da se njima na čast kroz oganj provedu!  <span class="brojRetka" id="22">22</span>U svim tim gnusobama i bludu svojemu ne spomenu se danâ mladosti svoje, kad si se gola i naga u krvi svojoj koprcala.</p><p class="pocetakParagrafa"> <span class="brojRetka" id="23">23</span>I povrh svega zla – Jao! Jao!’, riječ je Jahve Gospoda –  <span class="brojRetka" id="24">24</span>‘sagradi sebi humke, posvud diže uzvišice.  <span class="brojRetka" id="25">25</span>Na svim raskršćima podiže uzvišice i na njima blatiš svoju ljepotu, nudiš se svakom prolazniku množeć’ svoje bludničenje.  <span class="brojRetka" id="26">26</span>Bludu se podade sa sinovima Egipta, snažna tijela, bludničenje si množila da me razjariš.  <span class="brojRetka" id="27">27</span>Zato, evo, ruku digoh na te, smanjivši ti obrok hrane i predavši te bijesu tvojih mrziteljica, kćeri filistejskih, koje se stide sramotnoga tvojeg vladanja.  <span class="brojRetka" id="28">28</span>Tjerala si blud i sa sinovima Asira i nisi se zasitila; i s njima si blud tjerala, ali se nisi zasitila.  <span class="brojRetka" id="29">29</span>Umnožila si bludničenje svoje i sa zemljom kanaanskom, sa zemljom kaldejskom, ali se ni onda nisi zasitila.</p><p class="pocetakParagrafa"> <span class="brojRetka" id="30">30</span>O, kako li slabo bijaše tvoje srce’ – riječ je Jahve Gospoda – ‘kad činjaše ono što rade bludnice najrazvratnije.  <span class="brojRetka" id="31">31</span>Na svim raskrsnicama humak sebi podiže, posvuda sagradi sebi uzvišice. Ali ne kao druge bludnice, jer si prezirala plaću bludničku,  <span class="brojRetka" id="32">32</span>nego kao preljubnica: mjesto muža, strance si primala.  <span class="brojRetka" id="33">33</span>Svima se bludnicama plaća, a ti si sama ljubavnike svoje plaćala i još si ih u bludnosti svojoj darovima mamila da ti dođu odasvuda.  <span class="brojRetka" id="34">34</span>Ti bijaše bludnica kakvih nema: nitko za tobom nije trčao da s tobom blud provodi, nego si sama davala plaću bludničku, a nisu je tebi plaćali. Toliko si bila opaka!</p><p class="pocetakParagrafa"> <span class="brojRetka" id="35">35</span>Stoga, razvratnice, čuj riječ Jahvinu:  <span class="brojRetka" id="36">36</span>Ovako govori Jahve Gospod: ‘Jer si svlačila svoju sramotu i u bludu golotinju otkrivala pred svim svojim ljubavnicima i gnusnim kumirima, i zbog krvi svojih sinova što si ih njima prinosila,  <span class="brojRetka" id="37">37</span>evo, skupit ću sve tvoje ljubavnike s kojima si se naslađivala, sve koje si voljela i koje si mrzila, skupit ću ih odasvud protiv tebe i razotkriti im tvoju golotinju, neka vide sramotu tvoju.  <span class="brojRetka" id="38">38</span>Sudit ću ti kao što se sudi preljubnicama i krvnicama i predati te bijesu njihovu.  <span class="brojRetka" id="39">39</span>Predat ću te u ruke njihove da poruše tvoje humke, da razore uzvišice tvoje. I zderat će s tebe haljine, oteti nakit i ostaviti te golu, sasvim nagu.  <span class="brojRetka" id="40">40</span>A zatim će na te dovesti svjetinu da te kamenuje i da te sasiječe mačevima.  <span class="brojRetka" id="41">41</span>Kuće će ti ognjem spaliti i naočigled svim ženama izvršiti pravdu nad tobom. Tako ću dokrajčiti tvoje bludničenje, nećeš više davati plaću bludničku.  <span class="brojRetka" id="42">42</span>Iskalit ću gnjev svoj nad tobom i povući ću svoju ljubomoru od tebe. Smirit ću se i neću se više gnjeviti.  <span class="brojRetka" id="43">43</span>I jer se ne spomenu svoje mladosti, već me svim tim izazivaše, oborit ću ti na glavu sve postupke tvoje’ – riječ je Jahve Gospoda: ‘nećeš više dodavati bestidnosti na sve svoje gadosti!’</p><p class="pocetakParagrafa"> <span class="brojRetka" id="44">44</span>I sastavljač poslovica narugat će ti se poslovicom: ‘Kakva mati, takva kći.’  <span class="brojRetka" id="45">45</span>Prava si kći svoje matere, koja ostavi muža i djecu; sestra si sestara svojih, koje ostaviše muževe svoje i djecu: Hetitkinja vam mati bijaše, otac Amorejac:  <span class="brojRetka" id="46">46</span>Samarija, sestra tvoja starija, sa svojim kćerima tebi slijeva stoji; Sodoma, tvoja mlađa sestra, s kćerima svojim zdesna ti stoji.  <span class="brojRetka" id="47">47</span>A ti ne samo da si njihovim putem hodila i činila njihove gadosti – to bi tebi bilo premalo – već bijaše od njih pokvarenija na svojim putovima.  <span class="brojRetka" id="48">48</span>Života mi mojega’ – riječ je Jahve Gospoda – ‘tvoja sestra Sodoma sa svojim kćerima ne učini što si ti počinila zajedno s kćerima svojim.</p><p class="pocetakParagrafa"> <span class="brojRetka" id="49">49</span>Evo opačina sestre tvoje Sodome: gizdavo, u izobilju kruha i bezbrižno življaše ona i kćeri njezine, a sirotinju i bijednike ne pomagahu.  <span class="brojRetka" id="50">50</span>Uzoholiše se i gadosti pred očima mojim činjahu, i zato ih zatrijeh, kao što vidje!  <span class="brojRetka" id="51">51</span>A sestra ti Samarija ne počini ni polovicu grijeha tvojih, i tako ti počini više gadosti nego one obje zajedno, opravdavši sestre svoje svojim gadostima.  <span class="brojRetka" id="52">52</span>Zato snosi sad sramotu grijeha kojima si sestre svoje opravdala; zbog grijeha kojima se više od njih nagrdi, one izađoše pravednije. Postidi se, dakle, i snosi sramotu svoju kojom sestre opravda.</p><p class="pocetakParagrafa"> <span class="brojRetka" id="53">53</span>A ja ću okrenuti udes njihov, udes Sodome i kćeri njenih, udes Samarije i kćeri njenih; i tvoj ću udes okrenuti među njima,  <span class="brojRetka" id="54">54</span>da snosiš sramotu svoju i da se postidiš za sve što si počinila, njima na utjehu.  <span class="brojRetka" id="55">55</span>Sestra tvoja Sodoma i kćeri njene vratit će se u stanje prijašnje; sestra tvoja Samarija i kćeri njene vratit će se u stanje prijašnje; ali i ti i kćeri tvoje vratit ćete se u stanje prijašnje.  <span class="brojRetka" id="56">56</span>Zar se nije spominjala sestra tvoja Sodoma dok ti bijaše ponosita,  <span class="brojRetka" id="57">57</span>prije negoli se golotinja tvoja otkrila? Budi sada za ruglo kćerima edomskim, susjedama njenim i kćerima filistejskim koje ti se sa svih strana rugaju.  <span class="brojRetka" id="58">58</span>Snosi, dakle, svoju sramotu i svoje gadosti’ – riječ je Jahve Gospoda!</p><p class="pocetakParagrafa"> <span class="brojRetka" id="59">59</span>Jer ovako govori Jahve Gospod: ‘Postupit ću s tobom onako kako ti učini kad pogazi zakletvu i raskinu Savez.  <span class="brojRetka" id="60">60</span>Ali ću se ja ipak spomenuti svojega saveza s tobom što ga sklopih u dane mladosti tvoje i uspostavit ću s tobom savez vječan.  <span class="brojRetka" id="61">61</span>I ti ćeš se opomenuti svojih putova i postidjet ćeš se kad primiš svoje sestre, stariju i mlađu, koje ću ti dati za kćeri, ali ne snagom tvog saveza.  <span class="brojRetka" id="62">62</span>Sklopit ću s tobom savez svoj i znat ćeš da sam ja Jahve,  <span class="brojRetka" id="63">63</span>da se opomeneš i da se postidiš i da od sramote više ne otvoriš usta kad ti oprostim sve što učini!’ To je riječ Jahve Gospoda.«</p>