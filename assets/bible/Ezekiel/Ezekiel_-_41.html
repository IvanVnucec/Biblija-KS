<h4>Glavni dio Doma: Hekal i Debir</h4><p class="pocetakParagrafa"> <span class="brojRetka" id="1">1</span>Zatim me povede u Hekal. Izmjeri mu polustupove: bijahu široki šest lakata s jedne i šest lakata s druge strane.  <span class="brojRetka" id="2">2</span>Vrata bijahu široka deset lakata: sa svake strane po jedno krilo od pet lakata. A zatim izmjeri Hekal: bijaše dugačak četrdeset, a širok dvadeset lakata.</p><p class="pocetakParagrafa"> <span class="brojRetka" id="3">3</span>Onda uđe i izmjeri polustupove vrata: dva lakta; zatim vrata: šest lakata; pa širinu vrata: sedam lakata.  <span class="brojRetka" id="4">4</span>Izmjeri zatim unutrašnji prostor: dužina dvadeset lakata, širina ispred Hekala dvadeset lakata. I reče mi: »To je Svetinja nad svetinjama.«</p><p class="noviRedak"> <h4>Pobočne prostorije</h4><p class="pocetakParagrafa"> <span class="brojRetka" id="5">5</span>Potom izmjeri zid Doma: šest lakata. Pobočne prostorije bijahu široke četiri lakta, sve oko Doma.  <span class="brojRetka" id="6">6</span>Pobočne prostorije bijahu jedna nad drugom, bijaše ih trideset na tri boja. U hramskom zidu bijahu, sve uokolo, zasjeci da prihvate pobočne prostorije. Tako one ne bijahu ugrađene u hramski zid.  <span class="brojRetka" id="7">7</span>Širina se prostorija povećavala od boja do boja, jer su one sve uokolo, na bojeve, okruživale Dom, a Dom je, kako se uzlazilo, ostavljao sve širi prostor. S najdonjeg se boja uzlazilo na najgornji kroza srednji.</p><p class="pocetakParagrafa"> <span class="brojRetka" id="8">8</span>Onda vidjeh sve oko Doma neku uzvisinu. Osnove pobočnih prostorija: cijela trska, šest lakata.  <span class="brojRetka" id="9">9</span>Debljina vanjskoga zida pobočnih klijeti: pet lakata. Prolaz između pobočnih prostorija Doma  <span class="brojRetka" id="10">10</span>i klijeti bijaše, sve uokolo Doma, dvadeset lakata širok.  <span class="brojRetka" id="11">11</span>Iz pobočne prostorije izlažahu na prolaz jedna vrata prema sjeveru i jedna prema jugu. Prolaz bijaše širok pet lakata svud uokolo.</p><p class="noviRedak"> <h4>Zapadno zdanje</h4><p class="pocetakParagrafa"> <span class="brojRetka" id="12">12</span>Zdanje što zatvaraše ograđeni prostor sa zapada bijaše široko sedamdeset lakata, a zid te građevine posvud uokolo bijaše debeo pet lakata i dugačak devedeset lakata.  <span class="brojRetka" id="13">13</span>On izmjeri Dom: bijaše dugačak stotinu lakata. Ograđeni prostor, zdanje mu i zidovi, stotinu lakata dužine.  <span class="brojRetka" id="14">14</span>Širina pročelja Doma s ograđenim prostorom prema istoku: sto lakata.  <span class="brojRetka" id="15">15</span>On izmjeri dužinu zdanja duž ograđenog prostora što bijaše straga i hodnike s jedne i s druge strane: stotinu lakata.</p><p class="noviRedak"> <h4>Ukrasi na zidovima i vratima</h4><p class="pocetakParagrafa">Unutrašnjost Hekala, trijemovi predvorja,  <span class="brojRetka" id="16">16</span>pragovi, prozori s rešetkama i hodnici na sve tri strane uokolo, nasuprot pragovima, bijahu sve uokolo drvetom obloženi od zemlje do prozora. Prozori su bili zastrti.  <span class="brojRetka" id="17">17</span>Od ulaza sve do unutrašnjosti Doma, a tako i izvana te po svem zidu uokolo, iznutra i izvana,  <span class="brojRetka" id="18">18</span>bijahu likovi kerubinâ i palmâ. Po jedna palma između dva kerubina, a svaki kerubin imaše dva lica:  <span class="brojRetka" id="19">19</span>prema palmi s jedne strane lice čovječje, a prema palmi s druge strane lice lavlje. Tako bijaše po svemu Domu sve uokolo:  <span class="brojRetka" id="20">20</span>od zemlje do ponad vrata bijahu izdjeljani kerubini i palme, a tako i po zidu Hekala.  <span class="brojRetka" id="21">21</span>Dovratnici Hekala bijahu četverouglasti.</p><p class="noviRedak"> <h4>Drveni oltar</h4><p class="pocetakParagrafa"> <span class="brojRetka" id="22">22</span>Pred Svetištem nešto kao žrtvenik od drveta: tri lakta visok, dva lakta dugačak i dva lakta širok. Uglovi mu, podnožje i stranice bijahu od drveta. I čovjek mi reče: »Evo stola koji je pred licem Jahvinim!«</p><p class="noviRedak"> <h4>Vrata Doma</h4><p class="pocetakParagrafa"> <span class="brojRetka" id="23">23</span>I Hekal i Svetište imahu po dvoja vrata,  <span class="brojRetka" id="24">24</span>a svaka vrata po dva krila što se obrtahu: dva krila u jednih i dva krila u drugih vrata.  <span class="brojRetka" id="25">25</span>A na vratima Hekala bijahu izdjeljani kerubini i palme, kao što bijahu izdjeljani i po zidovima. Izvana pred trijemom bijaše drvena nadstrešnica.  <span class="brojRetka" id="26">26</span>Prozori s rešetkama i palme bijahu s jedne i s druge strane na trijemu, u pobočnim prostorijama Doma i na nadstrešnici.</p></p></p></p></p></p>