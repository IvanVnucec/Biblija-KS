<h4>Protiv Tira</h4><p class="pocetakParagrafa"> <span class="brojRetka" id="1">1</span>Godine jedanaeste, prvoga dana u mjesecu, dođe mi riječ Jahvina:</p><p class="stih1"> <span class="brojRetka" id="2">2</span>»Sine čovječji, jer Tir</p><p class="stih2">nad Jeruzalemom klicaše:</p><p class="stih1">‘Ha, ha! Razbiše se ta vrata narodâ,</p><p class="stih2">i k meni se okrenuše;</p><p class="stih2">obogatit ću se: on je opustošen’ –</p><p class="stih1"> <span class="brojRetka" id="3">3</span>stoga ovako govori Jahve Gospod:</p><p class="stih2">‘Evo me protiv tebe, Tire,</p><p class="stih1">dići ću na te silne narode,</p><p class="stih2">kao što more valove diže!</p><p class="stih1"> <span class="brojRetka" id="4">4</span>Porušit će zidine tirske</p><p class="stih2">i razoriti sve kule njegove.</p><p class="stih1">A ja ću mu i prašinu pomesti,</p><p class="stih2">načinit’ od njega pećinu golu!</p><p class="stih1"> <span class="brojRetka" id="5">5</span>Bit će sušilište mrežâ.</p><p class="stih2">Jer ja rekoh!’ – riječ je Jahve Gospoda.</p><p class="stih2">‘I narodima plijen će postati.</p><p class="stih1"> <span class="brojRetka" id="6">6</span>A sve kćeri njegove</p><p class="stih2">od mača će pasti u polju!</p><p class="stih2">Znat će da sam ja Jahve!’</p><p class="stih1"> <span class="brojRetka" id="7">7</span>Jer ovako govori Jahve Gospod:</p><p class="stih2">‘Gle, dovest ću na Tir sa sjevera</p><p class="stih1">Nabukodonozora, kralja babilonskoga,</p><p class="stih2">kralja nad kraljevima,</p><p class="stih1">s konjima i bojnim kolima,</p><p class="stih2">s konjanicima, četama i mnoštvom naroda!</p><p class="stih1"> <span class="brojRetka" id="8">8</span>Kćeri će tvoje u polju</p><p class="stih2">mačem posjeći!</p><p class="stih1">Protiv tebe dići će kule opsadne,</p><p class="stih2">nasuti protiv tebe nasipe</p><p class="stih2">i podić’ protiv tebe štitove</p><p class="stih1"> <span class="brojRetka" id="9">9</span>Na zidove će tvoje upraviti zidodere</p><p class="stih2">i tvoje će kule kukama oborit’!</p><p class="stih1"> <span class="brojRetka" id="10">10</span>Od nebrojenih konja njegovih</p><p class="stih2">svega će te prašina prekriti,</p><p class="stih1">a od štropota konjanika i točkova</p><p class="stih2">i bojnih kola njihovih</p><p class="stih2">zadrhtat će zidine tvoje,</p><p class="stih1">kad bude prolazio kroz vrata tvoja,</p><p class="stih2">k’o što se prolazi kroz grad osvojen.</p><p class="stih1"> <span class="brojRetka" id="11">11</span>Kopitima svojih konja</p><p class="stih2">zgazit će ti sve ulice;</p><p class="stih1">narod tvoj mačem će pobiti</p><p class="stih2">i srušiti stupovlje tvoje.</p><p class="stih1"> <span class="brojRetka" id="12">12</span>Poplijenit će bogatstvo tvoje,</p><p class="stih2">tvoje će razgrabiti blago!</p><p class="stih1">Razorit će tvoje zidine</p><p class="stih2">i kuće tvoje divne srušiti!</p><p class="stih1">Kamenje, drvo, prašinu tvoju</p><p class="stih2">u more će pobacati!</p><p class="stih1"> <span class="brojRetka" id="13">13</span>A ja ću prekinuti jeku tvojih pjesama,</p><p class="stih2">i zvuk se tvojih harfa više neće čuti!</p><p class="stih1"> <span class="brojRetka" id="14">14</span>Pretvorit ću te u pećinu golu,</p><p class="stih2">postat ćeš sušilište mrežâ.</p><p class="stih1">Više se nikad nećeš podići,</p><p class="stih2">jer ja, Jahve, rekoh!’ –</p><p class="stih2">to riječ je Jahve Gospoda.«</p><p class="pocetakParagrafa"> <span class="brojRetka" id="15">15</span>Ovako Jahve Gospod govori Tiru: »A neće li od trijeska pada tvojega i jecanja tvojih ranjenika, kad nastane u tebi pokolj nemili, zadrhtati svi otoci?  <span class="brojRetka" id="16">16</span>I neće li tada svi morski knezovi sići s prijestolja svojih, odbaciti svoje plašteve, i skinuti vezene haljine, u strah se zaodjeti, na zemlju posjedati, dršćući bez prestanka, užasnuti tvojim udesom?  <span class="brojRetka" id="17">17</span>A zatim će nad tobom zakukati i reći ti:</p><p class="stih1">‘Kamo li propade?</p><p class="stih2">Kamo li s mora nestade,</p><p class="stih1">grade proslavljeni,</p><p class="stih2">što bijaše tako moćan na moru,</p><p class="stih1">ti i žitelji tvoji,</p><p class="stih2">koji strah zadavahu</p><p class="stih2">zemlji svoj?</p><p class="stih1"> <span class="brojRetka" id="18">18</span>Sada na dan pada tvojega</p><p class="stih2">otoci će zadrhtati,</p><p class="stih1">otoci u moru prestravit će se</p><p class="stih2">zbog propasti tvoje!’</p><p class="pocetakParagrafa"> <span class="brojRetka" id="19">19</span>Jer ovako govori Jahve Gospod: ‘Kad te pretvorim u pusti grad, kakvi su gradovi u kojima više nitko ne boravi, i kada na tebe dovedem bezdane da te velike vode prekriju,  <span class="brojRetka" id="20">20</span>spustit ću te s onima koji su sišli u grob, k narodu pradavnom, i smjestit ću te u najdublje zemljine predjele, u vječnu samoću, s onima što u grob siđoše, da se više ne vratiš u zemlju živih.  <span class="brojRetka" id="21">21</span>Pretvorit ću te u užas i više te neće biti. Tražit će te, ali te više nikad neće naći!’ – riječ je Jahve Gospoda.«</p>