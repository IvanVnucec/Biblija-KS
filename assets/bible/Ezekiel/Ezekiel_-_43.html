<h4>Povratak slave Jahvine</h4><p class="pocetakParagrafa"> <span class="brojRetka" id="1">1</span>Zatim me povede k vratima što gledaju na istok.  <span class="brojRetka" id="2">2</span>I gle, slava Boga Izraelova dolazi od istoka; šum joj kao šum velikih voda: i zemlja se sjala od slave njegove.  <span class="brojRetka" id="3">3</span>To viđenje koje gledah bijaše kao viđenje što ga vidjeh kad dođoh da uništim grad i kao viđenje koje vidjeh na rijeci Kebaru. Padoh ničice.</p><p class="pocetakParagrafa"> <span class="brojRetka" id="4">4</span>A slava Jahvina uđe u Dom na vrata koja gledaju na istok.  <span class="brojRetka" id="5">5</span>Tada me duh podiže i odvede u unutrašnje predvorje. I gle: Dom bijaše pun slave Jahvine.  <span class="brojRetka" id="6">6</span>I čuh glas koji mi iz Doma govori, a kraj mene netko stajaše.  <span class="brojRetka" id="7">7</span>I reče mi:</p><p class="pocetakParagrafa">»Sine čovječji, ovo je mjesto mojega prijestolja, ovo je mjesto stopa mojih nogu: ovdje ću, posred sinova Izraelovih, prebivati zauvijek. Izraelov dom neće više oskvrnjivati moje sveto ime – ni oni ni njihovi kraljevi – svojim bludništvom i truplima svojih kraljeva:  <span class="brojRetka" id="8">8</span>stavili su svoj prag do moga, svoje dovratnike do mojih, tako da je bio samo zid između mene i njih, i oskvrnjivali su moje sveto ime gnusobama koje počiniše. I zato ih zatrijeh u svojem gnjevu.  <span class="brojRetka" id="9">9</span>Sada će oni ukloniti daleko od mene svoje bludništvo i trupla svojih kraljeva, a ja ću zauvijek prebivati posred njih.</p><p class="pocetakParagrafa"> <span class="brojRetka" id="10">10</span>Sine čovječji, pokaži domu Izraelovu ovaj Dom da se posrame sa svojih bezakonja. Neka mu izmjere razmjere.  <span class="brojRetka" id="11">11</span>Ako se posrame zbog svega što učiniše, opiši im Dom i njegove razmjere, njegove izlaze i ulaze, sve njegovo obličje, sve propise i sve zakone; upoznaj ih i nacrtaj im da vide i da čuvaju i provedu sve njegovo obličje i sve propise o njemu.  <span class="brojRetka" id="12">12</span>A ovo je zakon za Dom: navrh gore, sav prostor uokolo, bit će najsvetija svetinja.«</p><p class="noviRedak"> <h4>Mjere žrtvenika</h4><p class="pocetakParagrafa"> <span class="brojRetka" id="13">13</span>»Ovo su mjere žrtvenika, na laktove – a lakat je ovdje jedan lakat i pedalj: podnožje žrtvenika lakat dugo, lakat široko; obrub kojim je obrubljen uokolo – jedan pedalj. Visina žrtvenika:  <span class="brojRetka" id="14">14</span>od podnožja na zemlji do donjega pojasa žrtvenika – dva lakta, a u širinu jedan lakat; od manjeg pojasa do većega četiri lakta, a u širinu jedan lakat.  <span class="brojRetka" id="15">15</span>A samo žrtvište: četiri lakta visoko. A sa žrtvišta dižu se uvis četiri roga.  <span class="brojRetka" id="16">16</span>Žrtvište: dvanaest lakata dugo, dvanaest lakata široko, četvorina, na sve četiri strane.  <span class="brojRetka" id="17">17</span>A pojas: četrnaest lakata dug i četrnaest lakata širok, na četiri strane; njegov rub uokolo pol lakta, a podnožje oko njega uokolo jedan lakat; stepenice mu gledaju na istok.«</p><p class="noviRedak"> <h4>Posveta žrtvenika</h4><p class="pocetakParagrafa"> <span class="brojRetka" id="18">18</span>I reče mi: »Sine čovječji, ovako govori Jahve Gospod: ‘Ovo su propisi žrtveni po kojima se u svoje vrijeme mora podići žrtvenik da se na njemu prinose paljenice i da se po njemu škropi krvlju.  <span class="brojRetka" id="19">19</span>Svećenicima levitima, potomcima Sadokovim, koji pristupaju k meni da mi služe’ – riječ je Jahve Gospoda – ‘dat ćeš june za žrtvu okajnicu.  <span class="brojRetka" id="20">20</span>Uzet ćeš njegove krvi i njome pomazati četiri roga žrtvišta i četiri ugla pojasa i obrub sve uokolo da okajnicom pomiriš žrtvenik.  <span class="brojRetka" id="21">21</span>Zatim uzmi june i spali ga na odijeljenom mjestu Doma, izvan Svetišta.  <span class="brojRetka" id="22">22</span>Sutradan prinesi jarca bez mane kao okajnicu, neka se njime okaje žrtvenik kao što je okajan junetom.  <span class="brojRetka" id="23">23</span>A kad ga okaješ, prinesi junca bez mane i ovna bez mane iz stada:  <span class="brojRetka" id="24">24</span>prikaži ih pred Jahvom, a svećenici neka ih pospu solju i neka ih prinesu kao paljenicu Jahvi.  <span class="brojRetka" id="25">25</span>Sedam dana svaki dan prinesi jednog jarca za grijeh; i neka se prinese june i ovan iz stada, oba bez mane.  <span class="brojRetka" id="26">26</span>Sedam dana neka se pomiruje žrtvenik i neka se čisti i posvećuje.  <span class="brojRetka" id="27">27</span>Pošto se navrše ti dani, od osmoga dana unapredak neka svećenici žrtvuju na žrtveniku vaše paljenice i pričesnice; i omiljet ćete mi’ – riječ je Jahve Gospoda.«</p></p></p>