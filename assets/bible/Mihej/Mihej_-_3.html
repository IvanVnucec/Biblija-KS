<h4>Protiv tlačiteljâ naroda</h4><p class="pocetakParagrafa"> <span class="brojRetka" id="1">1</span>Potom rekoh:</p><p class="stih2">»Čujte sada, glavari kuće Jakovljeve,</p><p class="stih2">suci doma Izraelova!</p><p class="stih1">Nije li na vama da znate što je pravo?</p><p class="stih2">Ali vi mrzite dobro, a ljubite zlo!</p><p class="stih1"> <span class="brojRetka" id="2">2</span>Vi ljudima derete kožu s tijela</p><p class="stih2">i meso s kosti njihovih.</p><p class="stih1"> <span class="brojRetka" id="3">3</span>Oni proždiru tijelo moga naroda</p><p class="stih2">i deru mu kožu,</p><p class="stih2">lome kosti.</p><p class="stih1">Oni ih komadaju kao u loncu,</p><p class="stih2">kao meso u punom kotlu!</p><p class="noviRedak"> </p><p class="stih1"> <span class="brojRetka" id="4">4</span>Zato, oni će Jahvu zazivati,</p><p class="stih2">a on im neće odgovoriti.</p><p class="stih1">Sakrit će, u ono vrijeme, lice od njih</p><p class="stih2">zbog zločina koje su počinili.«</p><h4>Protiv prorokâ najamnikâ</h4><p class="stih1"> <span class="brojRetka" id="5">5</span>Ovako govori Jahve protiv prorokâ</p><p class="stih2">koji moj narod zavode:</p><p class="stih1">»Ako imaju zalogaj u zubima,</p><p class="stih2">proglašuju: ‘Mir!’</p><p class="stih1">Ali protiv onoga koji im ništa ne stavlja u usta</p><p class="stih2">naviještaju sveti rat.«</p><p class="stih1"> <span class="brojRetka" id="6">6</span>Zato ćete imati noć mjesto vaših viđenja</p><p class="stih2">i tminu mjesto proricanja.</p><p class="stih1">Zaći će sunce tim prorocima</p><p class="stih2">i dan će za njih pomrčati.</p><p class="stih1"> <span class="brojRetka" id="7">7</span>Tada će se posramiti vidovnjaci</p><p class="stih2">i zblaniti vračari.</p><p class="stih1">Svi će oni pokriti gubice,</p><p class="stih2">jer odgovora Božjeg neće biti.</p><p class="stih1"> <span class="brojRetka" id="8">8</span>Ali ja sam pun snage</p><p class="stih2">i duha Jahvina,</p><p class="stih2">pun pravde i jakosti</p><p class="stih1">da objavim Jakovu opačinu njegovu,</p><p class="stih2">Izraelu njegov grijeh.</p><h4>Sion će propasti</h4><p class="stih1"> <span class="brojRetka" id="9">9</span>Čujte dakle ovo, glavari kuće Jakovljeve,</p><p class="stih2">suci doma Izraelova,</p><p class="stih1">vi kojima se pravda gadi</p><p class="stih2">te izvrćete sve što je ispravno!</p><p class="stih1"> <span class="brojRetka" id="10">10</span>Vi koji gradite Sion u krvi</p><p class="stih2">i Jeruzalem u zločinu!</p><p class="stih1"> <span class="brojRetka" id="11">11</span>Glavari njegovi sude prema mitu,</p><p class="stih2">svećenici njegovi poučavaju radi zarade,</p><p class="stih2">proroci njegovi bale za novac.</p><p class="stih1">A na Jahvu se oni pozivaju i govore:</p><p class="stih2">»Nije li Jahve u našoj sredini?</p><p class="stih2">Neće na nas zlo navaliti.«</p><p class="stih1"> <span class="brojRetka" id="12">12</span>Poradi vas i vaše krivnje</p><p class="stih2">Sion će biti polje preorano,</p><p class="stih1">Jeruzalem ruševina,</p><p class="stih2">a goru Doma prekrit će šuma.</p>