<h4>Protusamarijansko raspoloženje – samarijanske smetnje pod Kirom</h4><p class="pocetakParagrafa"> <span class="brojRetka" id="1">1</span>Ali kada su čuli Judini i Benjaminovi neprijatelji da povratnici iz sužanjstva grade svetište Jahvi, Bogu Izraelovu,  <span class="brojRetka" id="2">2</span>potražiše Zerubabela, Ješuu i glavare obiteljske i rekoše im: »Mi želimo s vama graditi, jer, kao i vi, tražimo Boga vašega i njemu prinosimo žrtve od vremena Esar Hadona, asirskoga kralja, koji nas je ovamo doveo.«  <span class="brojRetka" id="3">3</span>Zerubabel, Ješua i glavari izraelskih obitelji odgovoriše im: »Nije na vama da s nama gradite dom našemu Bogu: gradit ćemo mi sami Jahvi, Bogu Izraelovu, kako nam je naredio Kir, kralj perzijski.«  <span class="brojRetka" id="4">4</span>Tada je narod one zemlje plašio ljude Judeje i smetao im u gradnji.  <span class="brojRetka" id="5">5</span>Podmitili su savjetnike da im ometaju naum: tako je bilo za vrijeme perzijskoga kralja Kira sve do perzijskoga kralja Darija.</p><p class="noviRedak"> <h4>Samarijanske smetnje za Kserksove i Artakserksove vladavine</h4><p class="pocetakParagrafa"> <span class="brojRetka" id="6">6</span>Za Kserksova kraljevanja, na početku njegove vladavine, sastaviše tužbu protiv stanovnika Judeje i Jeruzalema. <span class="brojRetka" id="7">7</span>I za vremena Artakserksova pisali su Bišlam, Mitredat, Tabel i ostali njihovi drugovi protiv Jeruzalema perzijskom kralju Artakserksu. Podnesak je bio pisan aramejskim pismom i jezikom.  <span class="brojRetka" id="8">8</span>Zatim su upravitelj Rehum i tajnik Šimšaj napisali kralju Artakserksu sljedeće pismo protiv Jeruzalema –  <span class="brojRetka" id="9">9</span>upravitelj Rehum, tajnik Šimšaj i ostali drugovi njihovi: perzijski suci, poslanici, činovnici; Arkevajci, Babilonci, Suzanci – to jest Elamci –  <span class="brojRetka" id="10">10</span>i ostali narodi koje je veliki i slavni Asurbanipal bio odveo u sužanjstvo i naselio ih u gradove Samarije i druge krajeve s onu stranu Rijeke.</p><p class="pocetakParagrafa"> <span class="brojRetka" id="11">11</span>Evo prijepisa pisma koje su mu poslali: »Kralju Artakserksu, tvoje sluge, ljudi s onu stranu Rijeke. Sada, dakle,  <span class="brojRetka" id="12">12</span>neka zna kralj da su Judejci stigli k nama od tebe; došavši u Jeruzalem, žele ponovno sagraditi odmetnički i opaki grad; podižu zidine, a temelje su već postavili.  <span class="brojRetka" id="13">13</span>Neka zna kralj: ako ovaj grad bude sagrađen i zidovi podignuti, neće se više plaćati porez, ni danak, ni carina, i ovaj će grad biti na štetu kraljevske riznice.  <span class="brojRetka" id="14">14</span>Budući da jedemo dvorsku sol, ne čini nam se doličnim gledati ovu sramotu nanesenu kralju. Zato, dakle, obavještavamo kralja:  <span class="brojRetka" id="15">15</span>neka se poduzmu istraživanja u ljetopisima tvojih očeva: u tim ćeš ljetopisima naći i utvrditi da je ovaj grad odmetnički grad, nesretan za kraljeve i pokrajine i da su se u njemu od davnine dizale bune. Zato je ovaj grad bio razoren.  <span class="brojRetka" id="16">16</span>Obavješćujemo kralja da neće biti više tvoje područje preko Rijeke ako ovaj grad bude ponovno sagrađen i zidovi podignuti!«</p><p class="pocetakParagrafa"> <span class="brojRetka" id="17">17</span>Kralj je poslao ovaj odgovor: »Rehumu, upravitelju, Šimšaju, tajniku, i ostalim drugovima njihovim koji borave u Samariji i drugdje, s onu stranu Rijeke – mir! Evo,  <span class="brojRetka" id="18">18</span>podnesak koji ste mi poslali bio je preda mnom pročitan u njegovu prijevodu.  <span class="brojRetka" id="19">19</span>Po mojoj su naredbi poduzeli istraživanja i utvrdili da se taj grad dizao od davnine protiv kraljeva i da su u njemu bivali ustanci i bune.  <span class="brojRetka" id="20">20</span>I moćni su kraljevi kraljevali u Jeruzalemu, koji su gospodarili svime s onu stranu Rijeke: njima se plaćao danak, porez i carina.  <span class="brojRetka" id="21">21</span>Zapovjedite, dakle, da se prekine pothvat onih ljudi: taj se grad neće zidati dok ja o tome ne odlučim.  <span class="brojRetka" id="22">22</span>Čuvajte se svakog propusta u postupku, da ne bi zlo poraslo na štetu kraljeva.«</p><p class="pocetakParagrafa"> <span class="brojRetka" id="23">23</span>Pošto je prijepis otpisa kralja Artakserksa pročitan pred Rehumom, upraviteljem, Šimšajem, tajnikom, i pred njihovim drugovima, oni brzo odoše u Jeruzalem k Judejcima te im oružanom snagom zabraniše radove.  <span class="brojRetka" id="24">24</span>Tako su obustavljeni poslovi oko gradnje doma Božjega u Jeruzalemu. Bili su prekinuti sve do druge godine kraljevanja Darija, perzijskoga kralja.</p></p>