<h3>RUTA PABIRČI PO BOAZOVU POLJU</h3><p class="pocetakParagrafa"> <span class="brojRetka" id="1">1</span>Noemi imaše rođaka po mužu, čovjeka vrlo imućna, iz porodice Elimelekove: zvao se Boaz.  <span class="brojRetka" id="2">2</span>Tada Ruta Moapka reče Noemi: »Htjela bih ići u polje pabirčiti klasje za onim u koga nađem milost.« Ona joj odgovori: »Hajde, kćeri moja!«</p><p class="pocetakParagrafa"> <span class="brojRetka" id="3">3</span>I ode, dođe u polje te poče pabirčiti za žeteocima. A sreća je dovede u polje koje pripadaše Boazu, iz roda Elimelekova.</p><p class="pocetakParagrafa"> <span class="brojRetka" id="4">4</span>I gle, dođe Boaz iz Betlehema. »Jahve bio s vama!« – pozdravi on žeteoce. A oni mu odgovoriše: »Jahve te blagoslovio!«  <span class="brojRetka" id="5">5</span>Boaz će nato momku koji je nadzirao žeteoce: »Čija je ona mlada žena?«</p><p class="pocetakParagrafa"> <span class="brojRetka" id="6">6</span>A momak koji bijaše nad žeteocima odgovori: »Ono je mlada Moapka što je došla prateći Noemi s Moapskih poljana.  <span class="brojRetka" id="7">7</span>Pitala je: ‘Smijem li pabirčiti i kupiti klasje između snopova za žeteocima?’ I došla je, eto, i ostala od ranog jutra sve dosad; i samo je malo ušla u kuću.«</p><p class="pocetakParagrafa"> <span class="brojRetka" id="8">8</span>Onda Boaz reče Ruti: »Čuj me, kćeri moja, ne idi pabirčiti u drugoga, nego se drži mojih njiva i mojih poslenika.  <span class="brojRetka" id="9">9</span>Pazi na kojoj njivi oni žanju, pa idi za njima. A naredio sam momcima da te nitko ne dira. Kad ožedniš, idi k posudama i pij što moje sluge zahitaju.«</p><p class="pocetakParagrafa"> <span class="brojRetka" id="10">10</span>Ona tada pade ničice, pokloni se do zemlje i reče: »Čime sam stekla toliku milost u očima tvojim da mi posvećuješ pažnju kad sam tuđinka?«</p><p class="pocetakParagrafa"> <span class="brojRetka" id="11">11</span>Boaz joj odgovori: »Čuo sam što si sve učinila za svoju svekrvu poslije smrti svoga muža; kako si ostavila oca svoga, majku svoju i zavičaj svoj te došla u narod kojega do jučer ili prekjučer nisi poznavala.  <span class="brojRetka" id="12">12</span>Neka ti Jahve plati sve što si učinila i neka ti udijeli pravu nagradu Jahve, Bog Izraelov, kad si došla da se pod krila njegova skloniš!«</p><p class="pocetakParagrafa"> <span class="brojRetka" id="13">13</span>Ona preuze: »Kad bih mogla uvijek nalaziti milost u tvojim očima, gospodaru, jer si me utješio i milostivo progovorio sluškinji svojoj, ako i nisam kao jedna od tvojih sluškinja.«</p><p class="pocetakParagrafa"> <span class="brojRetka" id="14">14</span>Kad bijaše vrijeme ručku, Boaz joj reče: »Hodi ovamo, jedi ovog kruha i umoči svoj zalogaj u ocat!«</p><p class="pocetakParagrafa">Ona sjede pokraj žetelaca, a on stavi pred nju prženih zrna. Jela je i nasitila se i još joj preteče.</p><p class="pocetakParagrafa"> <span class="brojRetka" id="15">15</span>Kad je ustala da pabirči dalje, Boaz zapovjedi svojim slugama: »I među snopljem neka ona pabirči, a vi joj nemojte zanovijetati.  <span class="brojRetka" id="16">16</span>Nego navlaš ispuštajte klasove iz svojih rukoveti i ostavljajte joj neka kupi i nemojte je koriti!«</p><p class="pocetakParagrafa"> <span class="brojRetka" id="17">17</span>I tako je pabirčila sve do večeri, pa onda ovrše ono što je napabirčila: bijaše otprilike jedna efa ječma.</p><p class="pocetakParagrafa"> <span class="brojRetka" id="18">18</span>Uze ona svoje i dođe u grad, a svekrva vidje koliko je napabirčila. Tada Ruta izvadi i dade joj što joj bijaše preteklo pošto se nasitila.</p><p class="pocetakParagrafa"> <span class="brojRetka" id="19">19</span>Svekrva je upita: »Gdje si pabirčila danas? Gdje si radila? Neka je blagoslovljen onaj koji je pogledao na te!«</p><p class="pocetakParagrafa">Onda ona pripovjedi svekrvi kod koga je radila i reče: »Čovjek u koga sam danas radila zove se Boaz.«</p><p class="pocetakParagrafa"> <span class="brojRetka" id="20">20</span>Tada će Noemi svojoj snasi: »Neka Jahve blagoslovi onoga koji ne uskraćuje dobrote svoje ni živima ni mrtvima!« I dometnu Noemi: »Taj je čovjek naš rod; jedan od naših skrbnika.«</p><p class="pocetakParagrafa"> <span class="brojRetka" id="21">21</span>Ruta Moapka pripovjedi dalje: »Još mi reče: ‘Drži se mojih poslenika dokle ne požanju sve moje!’«</p><p class="pocetakParagrafa"> <span class="brojRetka" id="22">22</span>Noemi nato reče Ruti, snasi svojoj: »Dobro je, kćeri moja, idi za njegovim poslenicima da ti ne bude neprilike na kojoj drugoj njivi.«</p><p class="pocetakParagrafa"> <span class="brojRetka" id="23">23</span>I tako se držala poslenika Boazovih i pabirčila dokle ne požeše i ječam i pšenicu. I živjela je kod svekrve svoje.</p>