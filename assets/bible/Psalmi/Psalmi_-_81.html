<h2>PSALAM 81 (80)</h2><h3>Za Blagdan sjenicâ</h3><p class="stih1"> <span class="brojRetka" id="1">1</span>Zborovođi. Po napjevu »Tijesci«.</p><p class="stih2">Asafov.</p><p class="stih1"> <span class="brojRetka" id="2">2</span>Kliknite Bogu, našoj jakosti,</p><p class="stih2">kličite Bogu Jakovljevu!</p><p class="noviRedak"> </p><p class="stih1"> <span class="brojRetka" id="3">3</span>Nek’ zazvuče žice, nek’ se čuje bubanj,</p><p class="stih2">svirajte u milozvučnu harfu s citarom!</p><p class="stih1"> <span class="brojRetka" id="4">4</span>Zatrubite u rog za mlađaka,</p><p class="stih2">za uštapa, na svetkovinu našu!</p><p class="noviRedak"> </p><p class="stih1"> <span class="brojRetka" id="5">5</span>Jer to je propis Izraelu,</p><p class="stih2">zapovijed Boga Jakovljeva.</p><p class="stih1"> <span class="brojRetka" id="6">6</span>Takav je zakon dao Josipu</p><p class="stih2">kad je izlazio iz zemlje Egipta.</p><p class="noviRedak"> </p><p class="stih1"> <span class="brojRetka" id="7">7</span>Šapat tajnovit čuh:</p><p class="stih2">»Oslobodih od tereta rame njegovo,</p><p class="stih2">ruke su mu slobodne od košare.</p><p class="stih1"> <span class="brojRetka" id="8">8</span>U tjeskobi si zavapio i ja te izbavih;</p><p class="stih2">iz gromovna oblaka odgovorih tebi,</p><p class="stih2">iskušah te kod vodâ meripskih.</p><p class="noviRedak"> </p><p class="stih1"> <span class="brojRetka" id="9">9</span>Slušaj, puče moj, i ja ću te opomenuti:</p><p class="stih2">o, da me poslušaš, Izraele!</p><p class="noviRedak"> </p><p class="stih1"> <span class="brojRetka" id="10">10</span>Nek’ ne bude u tebe drugog boga</p><p class="stih2">i ne klanjaj se bogu tuđem!</p><p class="stih1"> <span class="brojRetka" id="11">11</span>Ja sam Jahve, Bog tvoj</p><p class="stih2">koji te izvedoh iz Egipta:</p><p class="stih2">otvori svoja usta da ih napunim!«</p><p class="noviRedak"> </p><p class="stih1"> <span class="brojRetka" id="12">12</span>»Ali moj narod ne slušaše glasa moga,</p><p class="stih2">Izrael me ne posluša.</p><p class="stih1"> <span class="brojRetka" id="13">13</span>Zato ga pustih okorjelom srcu njegovu:</p><p class="stih2">neka hodi kako mu se hoće!</p><p class="noviRedak"> </p><p class="stih1"> <span class="brojRetka" id="14">14</span>O, kad bi me narod moj slušao,</p><p class="stih2">kad bi Izrael putovima mojim hodio,</p><p class="stih1"> <span class="brojRetka" id="15">15</span>brzo bih pokorio dušmane njegove,</p><p class="stih2">ruku bih svoju okrenuo na protivnike njegove.</p><p class="noviRedak"> </p><p class="stih1"> <span class="brojRetka" id="16">16</span>Oni što ga sada mrze dodvarali bi mu se</p><p class="stih2">i njihov bi udes bio zapečaćen zauvijek.</p><p class="stih1"> <span class="brojRetka" id="17">17</span>A svoj narod hranio bih pšenicom najboljom</p><p class="stih2">i sitio ga medom iz pećine.«</p>