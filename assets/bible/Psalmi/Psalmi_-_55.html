<h2>PSALAM 55 (54)</h2><h3>Molitva progonjenoga</h3><p class="stih1"> <span class="brojRetka" id="1">1</span>Zborovođi. Uza žičana glazbala.</p><p class="stih2">Poučna pjesma. Davidova.</p><p class="stih1"> <span class="brojRetka" id="2">2</span>Počuj mi, Bože, molitvu,</p><p class="stih2">ne krij se molbi mojoj:</p><p class="stih1"> <span class="brojRetka" id="3">3</span>obazri se na me i usliši me!</p><p class="stih2">Mučim se u svojoj tjeskobi,</p><p class="noviRedak"> </p><p class="stih1"> <span class="brojRetka" id="4">4</span>zbuni me vika dušmanska</p><p class="stih2">i tlačenje grešničko.</p><p class="stih1">Navališe na me nesrećom,</p><p class="stih2">bijesno me progone.</p><p class="noviRedak"> </p><p class="stih1"> <span class="brojRetka" id="5">5</span>Srce mi je ustreptalo</p><p class="stih2">i strah me samrtni spopade.</p><p class="stih1"> <span class="brojRetka" id="6">6</span>Užas me i trepet hvata,</p><p class="stih2">groza me obuze.</p><p class="noviRedak"> </p><p class="stih1"> <span class="brojRetka" id="7">7</span>Zavapih: »O, da su mi krila golubinja,</p><p class="stih2">odletio bih da otpočinem!</p><p class="stih1"> <span class="brojRetka" id="8">8</span>Daleko, daleko bih letio,</p><p class="stih2">u pustinji se nastanio;</p><p class="noviRedak"> </p><p class="stih1"> <span class="brojRetka" id="9">9</span>brzo bih si potražio sklonište</p><p class="stih2">od bijesne oluje i vihora.«</p><p class="stih1"> <span class="brojRetka" id="10">10</span>Smeti ih, Gospode, podvoji im jezike,</p><p class="stih2">jer nasilje i svađu vidim u gradu;</p><p class="noviRedak"> </p><p class="stih1"> <span class="brojRetka" id="11">11</span>danju i noću zidinama kruže;</p><p class="stih2">bezakonja su i nevolje u njemu.</p><p class="stih1"> <span class="brojRetka" id="12">12</span>Usred njega zasjede,</p><p class="stih2">s ulica mu nepravda i podlost ne odlaze.</p><p class="noviRedak"> </p><p class="stih1"> <span class="brojRetka" id="13">13</span>Da me pogrdio dušmanin,</p><p class="stih2">bio bih podnio;</p><p class="stih2">da se digao na me koji me mrzi,</p><p class="stih2">pred njim bih se sakrio.</p><p class="noviRedak"> </p><p class="stih1"> <span class="brojRetka" id="14">14</span>Ali ti, ti si to bio, meni jednak,</p><p class="stih2">prijatelj moj, moj pouzdanik</p><p class="stih1"> <span class="brojRetka" id="15">15</span>s kojim sam slatko drugovao</p><p class="stih2">i složno hodismo u domu Božjemu.</p><p class="noviRedak"> </p><p class="stih1"> <span class="brojRetka" id="16">16</span>Smrt neka ih zaskoči,</p><p class="stih2">živi nek’ siđu u podzemlje</p><p class="stih2">jer im je pakost u stanu i srcu.</p><p class="noviRedak"> </p><p class="stih1"> <span class="brojRetka" id="17">17</span>A ja ću Boga prizvati,</p><p class="stih2">i Jahve će me spasiti.</p><p class="stih1"> <span class="brojRetka" id="18">18</span>Večerom, jutrom i o podne tužan ću jecati,</p><p class="stih2">i on će čuti vapaj moj.</p><p class="stih1"> <span class="brojRetka" id="19">19</span>Dat će mi mira od onih koji me progone:</p><p class="stih2">jer mnogi su protiv mene.</p><p class="noviRedak"> </p><p class="stih1"> <span class="brojRetka" id="20">20</span>Bog će čuti i njih poniziti,</p><p class="stih2">Onaj koji kraljuje odvijeka,</p><p class="stih2">jer se ne popravljaju, Boga se ne boje.</p><p class="noviRedak"> </p><p class="stih1"> <span class="brojRetka" id="21">21</span>Podižu ruke na prijatelje,</p><p class="stih2">savez svoj oskvrnjuju.</p><p class="stih1"> <span class="brojRetka" id="22">22</span>Usta su im glađa od maslaca,</p><p class="stih2">a srce ratoborno;</p><p class="stih2">riječi blaže od ulja,</p><p class="stih2">a oni – isukani mačevi.</p><p class="noviRedak"> </p><p class="stih1"> <span class="brojRetka" id="23">23</span>Povjeri Jahvi svu svoju brigu,</p><p class="stih2">i on će te pokrijepiti:</p><p class="stih2">neće dati da ikada posrne pravednik.</p><p class="noviRedak"> </p><p class="stih1"> <span class="brojRetka" id="24">24</span>A njih ti, o Bože, strmoglavi</p><p class="stih2">u jamu grobnu!</p><p class="stih2">Krvoloci i varalice ni polovicu danâ neće doživjeti!</p><p class="stih2">A ja se u tebe uzdam!</p>