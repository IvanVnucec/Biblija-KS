<h2>PSALAM 26 (25)</h2><h3>Molitva nedužnog</h3><p class="stih1"> <span class="brojRetka" id="1">1</span>Davidov.</p><p class="stih1">Dosudi mi pravo, Jahve,</p><p class="stih1">jer hodih u nedužnosti,</p><p class="stih1">i uzdajuć’ se u Jahvu ja se ne pokolebah.</p><p class="noviRedak"> </p><p class="stih1"> <span class="brojRetka" id="2">2</span>Ispitaj me, Jahve, iskušaj me,</p><p class="stih2">istraži mi bubrege i srce.</p><p class="stih1"> <span class="brojRetka" id="3">3</span>Jer tvoja je dobrota pred očima mojim,</p><p class="stih2">u istini tvojoj ja hodim.</p><p class="noviRedak"> </p><p class="stih1"> <span class="brojRetka" id="4">4</span>S ljudima opakim ja ne sjedim</p><p class="stih2">i ne svraćam podlima.</p><p class="stih1"> <span class="brojRetka" id="5">5</span>Mrsko mi je društvo zlotvorâ,</p><p class="stih2">i s bezbošcima sjesti ne želim.</p><p class="noviRedak"> </p><p class="stih1"> <span class="brojRetka" id="6">6</span>U nedužnosti ruke svoje perem</p><p class="stih2">i obilazim žrtvenik tvoj, Jahve,</p><p class="stih1"> <span class="brojRetka" id="7">7</span>da tvoju hvalu javno razglasim</p><p class="stih2">i pripovijedam sva divna djela tvoja.</p><p class="stih1"> <span class="brojRetka" id="8">8</span>O Jahve, ljubim dom u kojem prebivaš</p><p class="stih2">i mjesto gdje slava tvoja stoluje.</p><p class="noviRedak"> </p><p class="stih1"> <span class="brojRetka" id="9">9</span>Ne pogubi mi dušu s grešnicima</p><p class="stih2">ni život moj s krvolocima;</p><p class="stih1"> <span class="brojRetka" id="10">10</span>na rukama je njihovim zločin,</p><p class="stih2">a desnica im puna mita.</p><p class="noviRedak"> </p><p class="stih1"> <span class="brojRetka" id="11">11</span>A ja u nedužnosti svojoj hodim:</p><p class="stih2">izbavi me, milostiv mi budi.</p><p class="stih1"> <span class="brojRetka" id="12">12</span>Noga mi stoji na pravu putu:</p><p class="stih2">u zborovima blagoslivljat ću Jahvu.</p>