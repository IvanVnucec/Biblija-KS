<h2>PSALAM 105 (104)</h2><h3>Čudesna povijest Izraelova</h3><p class="stih1"> <span class="brojRetka" id="1">1</span>Aleluja! Hvalite Jahvu, prizivajte mu ime,</p><p class="stih2">navješćujte među narodima djela njegova!</p><p class="stih1"> <span class="brojRetka" id="2">2</span>Pjevajte mu, svirajte mu,</p><p class="stih2">pripovijedajte sva njegova čudesa!</p><p class="stih1"> <span class="brojRetka" id="3">3</span>Dičite se svetim imenom njegovim,</p><p class="stih2">neka se raduje srce onih što traže Jahvu!</p><p class="noviRedak"> </p><p class="stih1"> <span class="brojRetka" id="4">4</span>Tražite Jahvu i njegovu snagu,</p><p class="stih2">tražite svagda njegovo lice!</p><p class="stih1"> <span class="brojRetka" id="5">5</span>Sjetite se čudesa koja učini,</p><p class="stih2">njegovih čuda i sudova usta njegovih!</p><p class="noviRedak"> </p><p class="stih1"> <span class="brojRetka" id="6">6</span>Abrahamov rod sluga je njegov,</p><p class="stih2">sinovi Jakovljevi njegovi izabranici!</p><p class="stih1"> <span class="brojRetka" id="7">7</span>On je Jahve, Bog naš;</p><p class="stih2">po svoj su zemlji njegovi sudovi!</p><p class="noviRedak"> </p><p class="stih1"> <span class="brojRetka" id="8">8</span>On se uvijek sjeća svojega Saveza,</p><p class="stih2">riječi koju dade tisući naraštaja:</p><p class="stih1"> <span class="brojRetka" id="9">9</span>Saveza koji sklopi s Abrahamom</p><p class="stih2">i zakletve svoje Izaku.</p><p class="noviRedak"> </p><p class="stih1"> <span class="brojRetka" id="10">10</span>Ustanovi je kao zakon Jakovu,</p><p class="stih2">Izraelu vječni savez,</p><p class="stih1"> <span class="brojRetka" id="11">11</span>govoreći: »Tebi ću dati kanaansku zemlju</p><p class="stih2">kao dio u baštinu vašu.«</p><p class="noviRedak"> </p><p class="stih1"> <span class="brojRetka" id="12">12</span>Kad ih još bješe malo na broju, vrlo malo,</p><p class="stih2">i kad bjehu pridošlice u njoj,</p><p class="stih1"> <span class="brojRetka" id="13">13</span>išli su od naroda do naroda,</p><p class="stih2">iz jednoga kraljevstva k drugom narodu,</p><p class="stih1"> <span class="brojRetka" id="14">14</span>ali ne dopusti nikom da ih tlači,</p><p class="stih2">kažnjavaše zbog njih kraljeve:</p><p class="stih1"> <span class="brojRetka" id="15">15</span>»Ne dirajte u moje pomazanike,</p><p class="stih2">ne nanosite zla mojim prorocima!«</p><p class="noviRedak"> </p><p class="stih1"> <span class="brojRetka" id="16">16</span>I on pozva glad na zemlju,</p><p class="stih2">sve zalihe uništi krušne.</p><p class="stih1"> <span class="brojRetka" id="17">17</span>Pred njima čovjeka posla:</p><p class="stih2">Josip u ropstvo bijaše prodan.</p><p class="noviRedak"> </p><p class="stih1"> <span class="brojRetka" id="18">18</span>Sputaše uzama noge njegove,</p><p class="stih2">u gvožđe mu vrat staviše,</p><p class="stih1"> <span class="brojRetka" id="19">19</span>dok se ne ispuni proroštvo njegovo,</p><p class="stih2">Jahvina ga riječ potvrdi.</p><p class="noviRedak"> </p><p class="stih1"> <span class="brojRetka" id="20">20</span>Kralj naredi da ga driješe,</p><p class="stih2">nárōdā poglavar oslobodi njega.</p><p class="stih1"> <span class="brojRetka" id="21">21</span>Za domaćina ga stavi kući svojoj,</p><p class="stih2">za nadstojnika sveg imanja svoga,</p><p class="stih1"> <span class="brojRetka" id="22">22</span>da velikaše njegove po volji uči</p><p class="stih2">i starce njegove mudrosti da vodi.</p><p class="noviRedak"> </p><p class="stih1"> <span class="brojRetka" id="23">23</span>Tad Izrael u Egipat uđe,</p><p class="stih2">Jakov došljak bješe u Kamovoj zemlji.</p><p class="stih1"> <span class="brojRetka" id="24">24</span>Narod svoj umnoži veoma,</p><p class="stih2">učini ga jačim od dušmana.</p><p class="stih1"> <span class="brojRetka" id="25">25</span>Okrenu im srce da zamrze narod njegov,</p><p class="stih2">da slugama njegovim opaki budu.</p><p class="noviRedak"> </p><p class="stih1"> <span class="brojRetka" id="26">26</span>Mojsija posla, slugu svoga,</p><p class="stih2">Arona, kog odabra.</p><p class="stih1"> <span class="brojRetka" id="27">27</span>Činjahu među njima znake njegove</p><p class="stih2">i čudesa u Kamovoj zemlji.</p><p class="noviRedak"> </p><p class="stih1"> <span class="brojRetka" id="28">28</span>Posla tmine, i smrknu se,</p><p class="stih2">al’ prkosiše oni riječima njegovim.</p><p class="stih1"> <span class="brojRetka" id="29">29</span>U krv im vode prometnu</p><p class="stih2">i pobi ribe njihove.</p><p class="noviRedak"> </p><p class="stih1"> <span class="brojRetka" id="30">30</span>Zemljom im žabe provrvješe,</p><p class="stih2">prodriješe i u dvore kraljevske.</p><p class="stih1"> <span class="brojRetka" id="31">31</span>Reče, i muhâ roj doletje</p><p class="stih2">i komarci u sve kraje njine.</p><p class="noviRedak"> </p><p class="stih1"> <span class="brojRetka" id="32">32</span>Mjesto kiše grad im dade,</p><p class="stih2">ognjene munje po njihovoj zemlji.</p><p class="stih1"> <span class="brojRetka" id="33">33</span>Udari im lozu i smokve,</p><p class="stih2">polomi stabla u krajima njinim.</p><p class="noviRedak"> </p><p class="stih1"> <span class="brojRetka" id="34">34</span>Reče, i skakavci dođoše </p><p class="stih2">i bezbrojne gusjenice s njima.</p><p class="stih1"> <span class="brojRetka" id="35">35</span>U zemlji im proždriješe svu bilinu,</p><p class="stih2">proždriješe rod njihovih njiva.</p><p class="noviRedak"> </p><p class="stih1"> <span class="brojRetka" id="36">36</span>Pobi sve prvorođene u njihovoj zemlji,</p><p class="stih2">sve prvine snage njihove.</p><p class="stih1"> <span class="brojRetka" id="37">37</span>Izvede ih sa srebrom i zlatom;</p><p class="stih2">u plemenima njinim bolesnih ne bješe.</p><p class="noviRedak"> </p><p class="stih1"> <span class="brojRetka" id="38">38</span>Odlasku njihovu Egipat se obradova,</p><p class="stih2">jer ga od njih strah spopade.</p><p class="stih1"> <span class="brojRetka" id="39">39</span>Rasprostro je oblak kao pokrov</p><p class="stih2">i oganj da se obnoć sja.</p><p class="noviRedak"> </p><p class="stih1"> <span class="brojRetka" id="40">40</span>Zamoliše, i dovede prepelice,</p><p class="stih2">nebeskim ih kruhom tad nahrani.</p><p class="stih1"> <span class="brojRetka" id="41">41</span>Hrid rascijepi, i provri voda,</p><p class="stih2">pustinjom poteče kao rijeka.</p><p class="noviRedak"> </p><p class="stih1"> <span class="brojRetka" id="42">42</span>Tad se sjeti svete riječi svoje</p><p class="stih2">što je zada sluzi svome Abrahamu.</p><p class="stih1"> <span class="brojRetka" id="43">43</span>Puk svoj s klicanjem izvede</p><p class="stih2">i s veseljem izabrane svoje.</p><p class="noviRedak"> </p><p class="stih1"> <span class="brojRetka" id="44">44</span>I dade im zemlje poganske,</p><p class="stih2">trud narodâ baštiniše,</p><p class="stih1"> <span class="brojRetka" id="45">45</span>da čuvaju naredbe njegove</p><p class="stih2">i zakone da mu paze. Aleluja!</p>