<h2>PSALAM 27 (26)</h2><h3>U Božjoj blizini nema straha</h3><p class="stih1"> <span class="brojRetka" id="1">1</span>Davidov.</p><p class="stih1">Jahve mi je svjetlost i spasenje:</p><p class="stih2">koga da se bojim? </p><p class="stih2">Jahve je štit života moga:</p><p class="stih2">pred kime da strepim?</p><p class="noviRedak"> </p><p class="stih1"> <span class="brojRetka" id="2">2</span>Kad navale na me zlotvori</p><p class="stih2">da mi tijelo žderu,</p><p class="stih2">protivnici moji i dušmani,</p><p class="stih2">oni posrću i padaju.</p><p class="noviRedak"> </p><p class="stih1"> <span class="brojRetka" id="3">3</span>Nek’ se vojska protiv mene utabori,</p><p class="stih2">srce se moje ne boji;</p><p class="stih2">nek’ i rat plane protiv mene,</p><p class="stih2">i tada pun sam pouzdanja.</p><p class="noviRedak"> </p><p class="stih1"> <span class="brojRetka" id="4">4</span>Za jedno molim Jahvu,</p><p class="stih2">samo to ja tražim:</p><p class="stih2">da živim u domu Jahvinu</p><p class="stih2">sve dane života svoga,</p><p class="stih2">da uživam milinu Jahvinu</p><p class="stih2">i dom njegov gledam.</p><p class="noviRedak"> </p><p class="stih1"> <span class="brojRetka" id="5">5</span>U sjenici svojoj on me zaklanja</p><p class="stih2">u dan kobni;</p><p class="stih2">skriva me u skrovištu šatora svoga,</p><p class="stih2">na hridinu on me uzdiže.</p><p class="noviRedak"> </p><p class="stih1"> <span class="brojRetka" id="6">6</span>I sada izdižem glavu</p><p class="stih2">iznad dušmana oko sebe.</p><p class="stih2">U njegovu ću šatoru prinositi žrtve radosne,</p><p class="stih2">Jahvi ću pjevat’ i klicati.</p><p class="noviRedak"> </p><p class="stih1"> <span class="brojRetka" id="7">7</span>Slušaj, o Jahve, glas moga vapaja,</p><p class="stih2">milostiv mi budi, usliši me!</p><p class="stih1"> <span class="brojRetka" id="8">8</span>Moje mi srce govori: »Traži lice njegovo!«</p><p class="stih2">Da, lice tvoje, o Jahve, ja tražim.</p><p class="stih1"> <span class="brojRetka" id="9">9</span>Ne skrivaj lica svoga od mene.</p><p class="stih2">Ne odbij u gnjevu slugu svoga!</p><p class="stih2">Ti, pomoći moja, nemoj me odbaciti!</p><p class="stih2">I ne ostavi me, Bože, spasitelju moj!</p><p class="stih1"> <span class="brojRetka" id="10">10</span>Ako me otac i mati ostave,</p><p class="stih2">Jahve će me primiti.</p><p class="noviRedak"> </p><p class="stih1"> <span class="brojRetka" id="11">11</span>Nauči me, Jahve, putu svojemu,</p><p class="stih2">ravnom me stazom povedi</p><p class="stih2">poradi protivnika mojih.</p><p class="stih1"> <span class="brojRetka" id="12">12</span>Bijesu dušmana mojih ne predaj me,</p><p class="stih2">jer ustadoše na mene svjedoci lažni</p><p class="stih2">koji dašću nasiljem.</p><p class="noviRedak"> </p><p class="stih1"> <span class="brojRetka" id="13">13</span>Vjerujem da ću uživati dobra Jahvina</p><p class="stih2">u zemlji živih.</p><p class="stih1"> <span class="brojRetka" id="14">14</span>U Jahvu se uzdaj, ojunači se,</p><p class="stih2">čvrsto nek’ bude srce tvoje:</p><p class="stih2">u Jahvu se uzdaj!</p>