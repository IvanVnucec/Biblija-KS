<h2>PSALAM 7</h2><h3>Molitva progonjena pravednika</h3><p class="stih1"> <span class="brojRetka" id="1">1</span>Tužaljka. Davidova.</p><p class="stih2">Ispjeva je Jahvi zbog Kuša Benjaminovca.</p><p class="stih1"> <span class="brojRetka" id="2">2</span>O Jahve, Bože moj, tebi se utječem,</p><p class="stih2">od svih progonitelja spasi me, oslobodi,</p><p class="stih1"> <span class="brojRetka" id="3">3</span>da mi dušu ne zgrabe kao lav</p><p class="stih2">što razdire, a nema tko da izbavi.</p><p class="noviRedak"> </p><p class="stih1"> <span class="brojRetka" id="4">4</span>Jahve, Bože moj, ako to učinih,</p><p class="stih2">ako je nepravda na rukama mojim,</p><p class="stih1"> <span class="brojRetka" id="5">5</span>ako zlom uzvratih prijatelju,</p><p class="stih2">ili oplijenih nepravedna tužitelja:</p><p class="stih1"> <span class="brojRetka" id="6">6</span>neka mi dušmanin progoni dušu i zgrabi je,</p><p class="stih2">neka mi život u zemlju satre</p><p class="stih2">i jetru u prašinu baci.</p><p class="noviRedak"> </p><p class="stih1"> <span class="brojRetka" id="7">7</span>Ustani, Jahve, u svom gnjevu,</p><p class="stih2">digni se na bijes tlačitelja mojih.</p><p class="stih2">Probudi se! Sud mi sazovi!</p><p class="stih1"> <span class="brojRetka" id="8">8</span>Neka te okruži skupština narodna,</p><p class="stih2">nad njom sjedni visoko!</p><p class="stih1"> <span class="brojRetka" id="9">9</span>O Jahve, dosudi mi pravo po pravosti mojoj</p><p class="stih2">i po nevinosti koja je u meni.</p><p class="stih1"> <span class="brojRetka" id="10">10</span>Dokrajči bezakonje zlotvora, pravedna podigni,</p><p class="stih2">pravedni Bože koji proničeš srca i bubrege.</p><p class="noviRedak"> </p><p class="stih1"> <span class="brojRetka" id="11">11</span>Meni je štit Bog</p><p class="stih2">koji spašava čestita srca.</p><p class="stih1"> <span class="brojRetka" id="12">12</span>Bog je pravedan sudac,</p><p class="stih2">on povazdan prijeti:</p><p class="stih1"> <span class="brojRetka" id="13">13</span>ako se ne obrate, mač će naoštriti,</p><p class="stih2">luk će svoj zapet’ i pravo smjerit’.</p><p class="stih1"> <span class="brojRetka" id="14">14</span>Spremit će za njih smrtonosno oružje,</p><p class="stih2">strijele će svoje užariti.</p><p class="noviRedak"> </p><p class="stih1"> <span class="brojRetka" id="15">15</span>Eto, zlotvor zače nepravdu, otrudnje pakošću</p><p class="stih2">i podlost rodi.</p><p class="stih1"> <span class="brojRetka" id="16">16</span>Iskopa jamu i prodube;</p><p class="stih2">sam u jamu svoju pade!</p><p class="stih1"> <span class="brojRetka" id="17">17</span>Pakost će njegova pasti njemu na glavu,</p><p class="stih2">njemu na tjeme okrenut’ se nasilje njegovo.</p><p class="noviRedak"> </p><p class="stih1"> <span class="brojRetka" id="18">18</span>A ja ću hvaliti Jahvu zbog pravde njegove</p><p class="stih2">i pjevat ću imenu Jahve višnjega.</p>