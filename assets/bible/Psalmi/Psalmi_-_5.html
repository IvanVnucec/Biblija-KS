<h2>PSALAM 5</h2><h3>Jutarnja molitva</h3><p class="stih1"> <span class="brojRetka" id="1">1</span>Zborovođi. Uz frule.</p><p class="stih2">Psalam. Davidov.</p><p class="stih1"> <span class="brojRetka" id="2">2</span>Čuj, o Jahve, riječi moje,</p><p class="stih2">jecaje moje razaberi!</p><p class="stih1"> <span class="brojRetka" id="3">3</span>Osvrni se na glas mog prizivanja,</p><p class="stih2">o Kralju moj i Bože moj,</p><p class="stih2">jer tebe vruće zazivam!</p><p class="stih1"> <span class="brojRetka" id="4">4</span>Jahve, zorom glas mi već čuješ,</p><p class="stih2">zorom ti već lijem molitve u nadi čekajuć’.</p><p class="noviRedak"> </p><p class="stih1"> <span class="brojRetka" id="5">5</span>Jer ti nisi Bog kom je nepravda mila:</p><p class="stih2">zlobniku nema boravka s tobom,</p><p class="stih1"> <span class="brojRetka" id="6">6</span>opaki ne mogu opstati pred tvojim pogledom.</p><p class="stih2">Mrziš sve što čine bezakonje</p><p class="stih1"> <span class="brojRetka" id="7">7</span>i uništavaš lažljivce.</p><p class="stih2">Varalica i krvopija</p><p class="stih2">Jahvi se gadi.</p><p class="noviRedak"> </p><p class="stih1"> <span class="brojRetka" id="8">8</span>Po velikoj dobroti tvojoj</p><p class="stih2">unići ću u dom tvoj;</p><p class="stih2">past ću ničice pred svetim domom tvojim,</p><p class="stih2">Jahve, prepun poštovanja.</p><p class="noviRedak"> </p><p class="stih1"> <span class="brojRetka" id="9">9</span>U svojoj me pravdi vodi</p><p class="stih2">poradi mojih dušmana,</p><p class="stih2">svoj put mi poravnaj pred očima.</p><p class="noviRedak"> </p><p class="stih1"> <span class="brojRetka" id="10">10</span>U njihovim ustima iskrenosti nema,</p><p class="stih2">srce im je puno zloće;</p><p class="stih2">grlo im je grob otvoren,</p><p class="stih2">a jezikom laskaju.</p><p class="stih1"> <span class="brojRetka" id="11">11</span>Kazni ih, o Bože!</p><p class="stih2">Nek’ propadnu oni i osnove njine,</p><p class="stih2">otjeraj ih zbog mnogih nedjela njihovih;</p><p class="stih2">ta oni se digoše na tebe.</p><p class="noviRedak"> </p><p class="stih1"> <span class="brojRetka" id="12">12</span>Nek’ se raduju svi što se utječu tebi,</p><p class="stih2">neka kliču sve dovijeka!</p><p class="stih2">Štiti ih i nek’ se vesele u tebi</p><p class="stih2">koji ljube ime tvoje,</p><p class="stih1"> <span class="brojRetka" id="13">13</span>jer pravednika, Jahve, ti blagoslivljaš,</p><p class="stih2">dobrotom ga svojom k’o štitom zaklanjaš.</p>