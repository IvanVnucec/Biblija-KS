<h2>PSALAM 115 (113 b)</h2><h3>Jedini pravi Bog</h3><p class="stih1"> <span class="brojRetka" id="1">1</span>Ne nama, o Jahve, ne nama,</p><p class="stih1">već svom imenu slavu daj</p><p class="stih2">zbog ljubavi i vjernosti svoje.</p><p class="stih1"> <span class="brojRetka" id="2">2</span>Zašto da govore pogani:</p><p class="stih2">»Ta gdje je Bog njihov?«</p><p class="stih1"> <span class="brojRetka" id="3">3</span>Naš je Bog na nebesima,</p><p class="stih2">sve što mu se svidi to učini.</p><p class="noviRedak"> </p><p class="stih1"> <span class="brojRetka" id="4">4</span>Idoli su njihovi srebro i zlato,</p><p class="stih2">ljudskih su ruku djelo.</p><p class="stih1"> <span class="brojRetka" id="5">5</span>Usta imaju, a ne govore,</p><p class="stih2">oči imaju, a ne vide.</p><p class="stih1"> <span class="brojRetka" id="6">6</span>Uši imaju, a ne čuju,</p><p class="stih2">nosnice, a ne mirišu. </p><p class="noviRedak"> </p><p class="stih1"> <span class="brojRetka" id="7">7</span>Ruke imaju, a ne hvataju,</p><p class="stih2">noge imaju, a ne hodaju;</p><p class="stih2">glas im iz grla ne izlazi.</p><p class="stih1"> <span class="brojRetka" id="8">8</span>Takvi su i oni koji ih napraviše</p><p class="stih2">i svi koji se u njih uzdaju.</p><p class="noviRedak"> </p><p class="stih1"> <span class="brojRetka" id="9">9</span>Dome Izraelov, u Jahvu se uzdaj!</p><p class="stih2">– On je štit i pomoćnik njihov.</p><p class="stih1"> <span class="brojRetka" id="10">10</span>Dome Aronov, u Jahvu se uzdaj!</p><p class="stih2">– On je štit i pomoćnik njihov.</p><p class="stih1"> <span class="brojRetka" id="11">11</span>Štovatelji Jahvini, u Jahvu se uzdajte!</p><p class="stih2">– On je štit i pomoćnik njihov.</p><p class="noviRedak"> </p><p class="stih1"> <span class="brojRetka" id="12">12</span>Jahve će se nas spomenut’</p><p class="stih2">i on će nas blagoslovit’:</p><p class="stih2">blagoslovit će dom Izraelov,</p><p class="stih2">blagoslovit će dom Aronov,</p><p class="stih1"> <span class="brojRetka" id="13">13</span>blagoslovit će one koji se Jahve boje –</p><p class="stih2">i male i velike.</p><p class="noviRedak"> </p><p class="stih1"> <span class="brojRetka" id="14">14</span>Umnožio vas Jahve,</p><p class="stih2">vas i vaše sinove!</p><p class="stih1"> <span class="brojRetka" id="15">15</span>Blagoslovio vas Jahve</p><p class="stih2">koji stvori nebo i zemlju!</p><p class="stih1"> <span class="brojRetka" id="16">16</span>Nebo je nebo Jahvino,</p><p class="stih2">a zemlju dade sinovima čovječjim.</p><p class="noviRedak"> </p><p class="stih1"> <span class="brojRetka" id="17">17</span>Ne, Jahvu mrtvi ne hvale,</p><p class="stih2">nitko od onih što siđu u podzemlje.</p><p class="stih1"> <span class="brojRetka" id="18">18</span>Mi živi, mi Jahvu slavimo</p><p class="stih2">sada i dovijeka. Aleluja!</p>