<h2>PSALAM 31 (30)</h2><h3>Molitva u nevolji i zahvala za uslišanje</h3><p class="stih1"> <span class="brojRetka" id="1">1</span>Zborovođi.</p><p class="stih2">Psalam. Davidov.</p><p class="stih1"> <span class="brojRetka" id="2">2</span>Tebi se, Jahve, utječem,</p><p class="stih2">o, da se ne postidim nikada:</p><p class="stih2">u svojoj me pravdi izbavi!</p><p class="stih1"> <span class="brojRetka" id="3">3</span>Prikloni k meni uho svoje,</p><p class="stih2">pohiti da me oslobodiš!</p><p class="stih2">Budi mi hrid zaštite,</p><p class="stih2">tvrđava spasenja.</p><p class="stih1"> <span class="brojRetka" id="4">4</span>Jer ti si hrid moja, tvrđava moja,</p><p class="stih2">radi svoga imena vodi me i ravnaj.</p><p class="noviRedak"> </p><p class="stih1"> <span class="brojRetka" id="5">5</span>Izvuci me iz mreže koju mi zapeše,</p><p class="stih2">jer ti si moje utočište.</p><p class="stih1"> <span class="brojRetka" id="6">6</span>U tvoje ruke duh svoj predajem:</p><p class="stih2">otkupi me, Jahve, Bože vjerni.</p><p class="noviRedak"> </p><p class="stih1"> <span class="brojRetka" id="7">7</span>Ti mrziš one koji štuju ništavne kumire,</p><p class="stih2">a ja se u Jahvu uzdam.</p><p class="stih1"> <span class="brojRetka" id="8">8</span>Radosno ću klicat’ tvojoj milosti,</p><p class="stih2">jer si na moju bijedu pogledao,</p><p class="stih2">pomogao u tjeskobi duši mojoj.</p><p class="stih1"> <span class="brojRetka" id="9">9</span>Nisi me predao u ruke dušmana,</p><p class="stih2">noge si mi na prostran put izveo.</p><p class="noviRedak"> </p><p class="stih1"> <span class="brojRetka" id="10">10</span>Smiluj mi se, Jahve, jer sam u tjeskobi,</p><p class="stih2">od jada slabi mi oko, duša i tijelo.</p><p class="stih1"> <span class="brojRetka" id="11">11</span>Život mi se troši u gorčini,</p><p class="stih2">ljeta moja u jecanju.</p><p class="stih2">U muci mi se iscrpila snaga</p><p class="stih2">i kosti su moje klonule.</p><p class="noviRedak"> </p><p class="stih1"> <span class="brojRetka" id="12">12</span>Dušmanima svojim postao sam ruglo,</p><p class="stih2">susjedima podsmijeh, a znancima strašilo;</p><p class="stih2">koji me vide vani, bježe od mene.</p><p class="stih1"> <span class="brojRetka" id="13">13</span>Nestalo me k’o mrtvaca iz sjećanja ljudi,</p><p class="stih2">postadoh k’o razbijena posuda.</p><p class="noviRedak"> </p><p class="stih1"> <span class="brojRetka" id="14">14</span>Čujem šaputanje mnogih, užas odasvud:</p><p class="stih2">sastaju se protiv mene</p><p class="stih2">i smišljaju kako da mi život oduzmu.</p><p class="noviRedak"> </p><p class="stih1"> <span class="brojRetka" id="15">15</span>A ja se, Jahve, u tebe uzdam;</p><p class="stih2">govorim: Ti si Bog moj!</p><p class="stih1"> <span class="brojRetka" id="16">16</span>U tvojoj je ruci sudbina moja:</p><p class="stih2">istrgni me iz ruke dušmana</p><p class="stih2">i onih koji me progone!</p><p class="stih1"> <span class="brojRetka" id="17">17</span>Rasvijetli lice nad slugom svojim,</p><p class="stih2">po svojoj me dobroti spasi.</p><p class="noviRedak"> </p><p class="stih1"> <span class="brojRetka" id="18">18</span>Jahve, ne bilo me stid što tebe zazvah!</p><p class="stih2">Neka se postide zlotvori,</p><p class="stih2">nek’ u podzemlju zamuknu.</p><p class="stih1"> <span class="brojRetka" id="19">19</span>Nek’ zanijeme usne lažljive</p><p class="stih2">koje protiv pravednika govore drsko,</p><p class="stih2">oholo i prezirno.</p><p class="noviRedak"> </p><p class="stih1"> <span class="brojRetka" id="20">20</span>O, kako je velika, Jahve, tvoja dobrota,</p><p class="stih2">koju čuvaš za one koji te se boje,</p><p class="stih2">koju iskazuješ onima što se tebi utječu</p><p class="stih2">naočigled sinovima čovječjim.</p><p class="noviRedak"> </p><p class="stih1"> <span class="brojRetka" id="21">21</span>Zaklanjaš ih štitom lica svoga</p><p class="stih2">od zavjera ljudskih;</p><p class="stih2">u šatoru svom ih skrivaš</p><p class="stih2">od jezika svadljivih.</p><p class="noviRedak"> </p><p class="stih1"> <span class="brojRetka" id="22">22</span>Blagoslovljen Jahve jer me obasu</p><p class="stih2">čudesnom dobrotom u gradu tvrdom.</p><p class="stih1"> <span class="brojRetka" id="23">23</span>U tjeskobi svojoj već mišljah:</p><p class="stih2">»Odbačen sam od pogleda tvoga.«</p><p class="stih2">Ali ti si čuo glas mog zaziva</p><p class="stih2">dok sam tebi vapio.</p><p class="noviRedak"> </p><p class="stih1"> <span class="brojRetka" id="24">24</span>Ljubite Jahvu, svi sveti njegovi:</p><p class="stih2">čuva Jahve svoje vjernike,</p><p class="stih2">a po zasluzi vraća onima</p><p class="stih2">koji postupaju oholo.</p><p class="stih1"> <span class="brojRetka" id="25">25</span>Budite hrabri i jaka srca,</p><p class="stih2">svi koji se u Jahvu uzdate!</p>