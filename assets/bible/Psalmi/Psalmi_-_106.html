<h2>PSALAM 106 (105)</h2><h3>Zahvalna ispovijest Božjeg naroda</h3><p class="stih1"> <span class="brojRetka" id="1">1</span>Aleluja!</p><p class="stih1">Hvalite Jahvu jer je dobar,</p><p class="stih2">jer je vječna ljubav njegova!</p><p class="stih1"> <span class="brojRetka" id="2">2</span>Tko će izreć’ djela moći Jahvine,</p><p class="stih2">tko li mu iskazat’ sve pohvale?</p><p class="noviRedak"> </p><p class="stih1"> <span class="brojRetka" id="3">3</span>Blaženi što drže naredbe njegove</p><p class="stih2">i čine pravo u svako doba!</p><p class="stih1"> <span class="brojRetka" id="4">4</span>Sjeti me se, Jahve, po dobroti prema svome puku,</p><p class="stih2">pohodi me spasenjem svojim</p><p class="stih1"> <span class="brojRetka" id="5">5</span>da uživam sreću izabranih tvojih,</p><p class="stih2">da se radujem radosti naroda tvoga,</p><p class="stih2">da tvojom se baštinom ponosim.</p><p class="noviRedak"> </p><p class="stih1"> <span class="brojRetka" id="6">6</span>Zgriješismo kao oci naši,</p><p class="stih2">činismo bezakonje, bezbožno radismo.</p><p class="stih1"> <span class="brojRetka" id="7">7</span>Oci naši u Egiptu,</p><p class="stih2">nehajni za čudesa tvoja,</p><p class="stih2">ne spominjahu se velike ljubavi tvoje,</p><p class="stih2">već na Svevišnjeg digoše se na Crvenom moru.</p><p class="stih1"> <span class="brojRetka" id="8">8</span>Al’ on ih izbavi rad’ imena svoga</p><p class="stih2">da pokaže silu svoju.</p><p class="noviRedak"> </p><p class="stih1"> <span class="brojRetka" id="9">9</span>Zapovjedi Crvenome moru, i presahnu ono,</p><p class="stih2">provede ih izmeđ’ válā kao kroz pustinju.</p><p class="stih1"> <span class="brojRetka" id="10">10</span>Iz ruku mrzitelja njih izbavi,</p><p class="stih2">oslobodi iz ruku dušmana.</p><p class="noviRedak"> </p><p class="stih1"> <span class="brojRetka" id="11">11</span>I prekriše vode neprijatelje njine,</p><p class="stih2">ne ostade nijednoga od njih.</p><p class="stih1"> <span class="brojRetka" id="12">12</span>Vjerovahu riječima njegovim</p><p class="stih2">i hvale mu pjevahu.</p><p class="noviRedak"> </p><p class="stih1"> <span class="brojRetka" id="13">13</span>Zaboraviše brzo djela njegova,</p><p class="stih2">ne uzdaše se u volju njegovu.</p><p class="stih1"> <span class="brojRetka" id="14">14</span>Pohlepi se daše u pustinji,</p><p class="stih2">iskušavahu Boga u samoći.</p><p class="noviRedak"> </p><p class="stih1"> <span class="brojRetka" id="15">15</span>I dade im što iskahu,</p><p class="stih2">al’ u duše njine on groznicu posla.</p><p class="stih1"> <span class="brojRetka" id="16">16</span>Zavidješe tada Mojsiju u taboru,</p><p class="stih2">Aronu, kog posveti Jahve.</p><p class="noviRedak"> </p><p class="stih1"> <span class="brojRetka" id="17">17</span>Otvori se zemlja, Datana proždrije,</p><p class="stih2">Abiramovo pokri mnoštvo.</p><p class="stih1"> <span class="brojRetka" id="18">18</span>Oganj pade na sve mnoštvo njino</p><p class="stih2">i zlotvore plamen sažga.</p><p class="noviRedak"> </p><p class="stih1"> <span class="brojRetka" id="19">19</span>Načiniše tele na Horebu,</p><p class="stih2">klanjahu se liku od zlata slivenu.</p><p class="stih1"> <span class="brojRetka" id="20">20</span>Zamijeniše Slavu svoju</p><p class="stih2">likom bika što proždire travu.</p><p class="noviRedak"> </p><p class="stih1"> <span class="brojRetka" id="21">21</span>Zaboraviše Boga, koji ih izbavi</p><p class="stih2">u Egiptu znamenja čineći</p><p class="stih1"> <span class="brojRetka" id="22">22</span>i čudesa u Kamovoj zemlji</p><p class="stih2">i strahote na Crvenome moru.</p><p class="noviRedak"> </p><p class="stih1"> <span class="brojRetka" id="23">23</span>Već namisli da ih satre,</p><p class="stih2">al’ Mojsije, izabranik njegov,</p><p class="stih2">zauze se za njih</p><p class="stih2">da srdžbu mu odvrati, te ih ne uništi.</p><p class="noviRedak"> </p><p class="stih1"> <span class="brojRetka" id="24">24</span>Prezreše oni zemlju željkovanu</p><p class="stih2">ne vjerujuć’ njegovoj riječi.</p><p class="stih1"> <span class="brojRetka" id="25">25</span>Mrmljahu pod šatorima svojim,</p><p class="stih2">ne poslušaše glasa Jahvina.</p><p class="noviRedak"> </p><p class="stih1"> <span class="brojRetka" id="26">26</span>Zakle se tada podignutom rukom:</p><p class="stih2">sve će ih pokosit’ u pustinji,</p><p class="stih1"> <span class="brojRetka" id="27">27</span>potomstvo njino međ’ narode razbacat’,</p><p class="stih2">njih razasut’ po zemljama.</p><p class="noviRedak"> </p><p class="stih1"> <span class="brojRetka" id="28">28</span>Posvetiše se Baal Peoru</p><p class="stih2">i jedoše žrtve bogova mrtvih.</p><p class="stih1"> <span class="brojRetka" id="29">29</span>Razjariše ga nedjelima svojim,</p><p class="stih2">i on na njih pošast baci.</p><p class="noviRedak"> </p><p class="stih1"> <span class="brojRetka" id="30">30</span>Al’ se Pinhas diže, sud izvrši</p><p class="stih2">i pošasti nesta tada.</p><p class="stih1"> <span class="brojRetka" id="31">31</span>U zasluge to mu uđe</p><p class="stih2">u sva pokoljenja dovijeka.</p><p class="noviRedak"> </p><p class="stih1"> <span class="brojRetka" id="32">32</span>Razjariše ga opet kraj voda meripskih,</p><p class="stih2">i Mojsija zlo pogodi zbog njih,</p><p class="stih1"> <span class="brojRetka" id="33">33</span>jer mu duh već ogorčiše,</p><p class="stih2">nesmotrenu riječ izusti.</p><p class="noviRedak"> </p><p class="stih1"> <span class="brojRetka" id="34">34</span>I ne istrijebiše naroda</p><p class="stih2">za koje im Jahve bješe naredio.</p><p class="stih1"> <span class="brojRetka" id="35">35</span>S poganima miješahu se,</p><p class="stih2">naučiše djela njina.</p><p class="noviRedak"> </p><p class="stih1"> <span class="brojRetka" id="36">36</span>Štovahu likove njihove,</p><p class="stih2">koji im postaše zamka.</p><p class="stih1"> <span class="brojRetka" id="37">37</span>Žrtvovahu sinove svoje</p><p class="stih2">i svoje kćeri zlodusima.</p><p class="noviRedak"> </p><p class="stih1"> <span class="brojRetka" id="38">38</span>Prolijevahu krv nevinu,</p><p class="stih2">krv sinova i kćeri svojih,</p><p class="stih2">koje žrtvovahu likovima kanaanskim.</p><p class="stih2">Zemlja bješe krvlju okaljana,</p><p class="stih1"> <span class="brojRetka" id="39">39</span>djelima se svojim uprljaše,</p><p class="stih2">učiniše preljub svojim nedjelima.</p><p class="stih1"> <span class="brojRetka" id="40">40</span>Na svoj narod Jahve srdžbom planu,</p><p class="stih2">zgadi mu se njegova baština.</p><p class="noviRedak"> </p><p class="stih1"> <span class="brojRetka" id="41">41</span>Predade ih u ruke pogana</p><p class="stih2">te vladahu njima mrzitelji njini.</p><p class="stih1"> <span class="brojRetka" id="42">42</span>Mučili ih neprijatelji</p><p class="stih2">i tlačili rukom svojom.</p><p class="stih1"> <span class="brojRetka" id="43">43</span>Prečesto ih izbavljaše,</p><p class="stih2">al’ ga razjariše naumima svojim:</p><p class="stih2">pokošeni bjehu za bezakonja svoja.</p><p class="noviRedak"> </p><p class="stih1"> <span class="brojRetka" id="44">44</span>On pogleda opet na nevolju njinu</p><p class="stih2">kad njihove molitve začu</p><p class="stih1"> <span class="brojRetka" id="45">45</span>i sjeti se svog saveza s njima,</p><p class="stih2">sažali se na njih u velikom milosrđu svome.</p><p class="stih1"> <span class="brojRetka" id="46">46</span>Učini da nađu milost u onih</p><p class="stih2">što ih bjehu zarobili.</p><p class="noviRedak"> </p><p class="stih1"> <span class="brojRetka" id="47">47</span>Spasi nas, Jahve, Bože naš,</p><p class="stih2">i saberi nas od bezbožnih naroda</p><p class="stih2">da slavimo tvoje sveto ime,</p><p class="stih2">da se tvojom slavom ponosimo.</p><p class="stih1"> <span class="brojRetka" id="48">48</span>Blagoslovljen Jahve, Bog Izraelov,</p><p class="stih2">od vijeka dovijeka!</p><p class="stih2">I sav narod neka kaže:</p><p class="stih2">»Amen! Aleluja!«</p>