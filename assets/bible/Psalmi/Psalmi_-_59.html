<h2>PSALAM 59 (58)</h2><h3>Zaziv za pomoć</h3><p class="stih1"> <span class="brojRetka" id="1">1</span>Zborovođi. Po napjevu »Ne pogubi!«</p><p class="stih2">Davidov. Miktam. Kad je Šaul opkolio kuću da ubije Davida.</p><p class="stih1"> <span class="brojRetka" id="2">2</span>Izbavi me od dušmana, Bože moj,</p><p class="stih2">zaštiti me od mojih protivnika!</p><p class="stih1"> <span class="brojRetka" id="3">3</span>Izbavi me od bezakonikâ,</p><p class="stih2">od krvolokâ spasi me!</p><p class="noviRedak"> </p><p class="stih1"> <span class="brojRetka" id="4">4</span>Jer evo: dušu moju vrebaju,</p><p class="stih2">na me ustadoše silnici.</p><p class="stih1">Nema na meni krivnje, o Jahve, ni grijeha:</p><p class="stih1"> <span class="brojRetka" id="5">5</span>bez moje krivnje na me nasrću.</p><p class="stih2">Probudi se! Dođi mi u pomoć i pogledaj,</p><p class="stih1"> <span class="brojRetka" id="6">6</span>Jahve, Bože nad vojskama, Bože Izraelov!</p><p class="stih1">Preni se, kazni sve pogane,</p><p class="stih2">podlacima nemoj se smilovati!</p><p class="noviRedak"> </p><p class="stih1"> <span class="brojRetka" id="7">7</span>Uvečer se vraćaju, reže poput pasa</p><p class="stih2">i trče po gradu.</p><p class="noviRedak"> </p><p class="stih1"> <span class="brojRetka" id="8">8</span>Gle, kako bljuju ustima;</p><p class="stih2">kletve su im na usnama</p><p class="stih2">i govore: »Tko nas čuje?«</p><p class="noviRedak"> </p><p class="stih1"> <span class="brojRetka" id="9">9</span>No, ti im se smiješ, o Jahve,</p><p class="stih2">i rugaš se poganima svima.</p><p class="stih1"> <span class="brojRetka" id="10">10</span>Jakosti moja, gledat ću na te,</p><p class="stih2">jer ti si, Bože, zaštita moja,</p><p class="stih2">Bog moj, milosrđe moje.</p><p class="noviRedak"> </p><p class="stih1"> <span class="brojRetka" id="11">11</span>Bog neka mi pohiti ususret,</p><p class="stih2">nek’ me razveseli nad dušmanima mojim!</p><p class="noviRedak"> </p><p class="stih1"> <span class="brojRetka" id="12">12</span>Pobij ih, Bože, da mi narod ne zavode,</p><p class="stih2">zbuni i obori ih jakošću svojom,</p><p class="stih2">štite naš, Gospodine.</p><p class="noviRedak"> </p><p class="stih1"> <span class="brojRetka" id="13">13</span>Grijeh je svaka riječ usta njihovih:</p><p class="stih2">nek se uhvate u svoju oholost,</p><p class="stih2">u kletve i laži što ih govore!</p><p class="noviRedak"> </p><p class="stih1"> <span class="brojRetka" id="14">14</span>Istrijebi ih u gnjevu, istrijebi da nestanu,</p><p class="stih2">nek’ se zna da Bog vlada u Jakovu i do nakraj zemlje!</p><p class="noviRedak"> </p><p class="stih1"> <span class="brojRetka" id="15">15</span>Uvečer se vraćaju, reže poput pasa</p><p class="stih2">i trče po gradu.</p><p class="stih1"> <span class="brojRetka" id="16">16</span>Nek’ lutaju okolo tražeći hranu;</p><p class="stih2">i kad se nasite, neka zavijaju.</p><p class="noviRedak"> </p><p class="stih1"> <span class="brojRetka" id="17">17</span>A ja ću opjevati silu tvoju</p><p class="stih2">i klicat ću jutrom milosrđu tvome,</p><p class="stih2">jer mi ti postade utočište</p><p class="stih2">i sklonište u dan nevolje.</p><p class="noviRedak"> </p><p class="stih1"> <span class="brojRetka" id="18">18</span>Jakosti moja, tebi ću pjevati,</p><p class="stih2">jer ti si, Bože, zaštita moja,</p><p class="stih2">Bog moj, milosrđe moje.</p>