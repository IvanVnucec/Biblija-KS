<h2>PSALAM 22 (21)</h2><h3>Patnje i nade pravednika</h3><p class="stih1"> <span class="brojRetka" id="1">1</span>Zborovođi. Po napjevu »Košuta u zoru«.</p><p class="stih2">Psalam. Davidov.</p><p class="stih1"> <span class="brojRetka" id="2">2</span>Bože moj, Bože moj, zašto si me ostavio?</p><p class="stih2">Daleko si od ridanja moga.</p><p class="noviRedak"> </p><p class="stih1"> <span class="brojRetka" id="3">3</span>Bože moj, vičem danju, al’ ne odvraćaš;</p><p class="stih2">noću vapijem i nema mi počinka.</p><p class="stih1"> <span class="brojRetka" id="4">4</span>A ipak, ti u Svetištu prebivaš,</p><p class="stih2">Nado Izraelova!</p><p class="stih1"> <span class="brojRetka" id="5">5</span>U tebe se očevi naši uzdaše,</p><p class="stih2">uzdaše se, i ti ih izbavi;</p><p class="noviRedak"> </p><p class="stih1"> <span class="brojRetka" id="6">6</span>k tebi su vikali i spašavali se,</p><p class="stih2">u tebe se uzdali, i postidjeli se nisu.</p><p class="noviRedak"> </p><p class="stih1"> <span class="brojRetka" id="7">7</span>A ja, crv sam, a ne čovjek,</p><p class="stih2">ruglo ljudi i naroda prezir.</p><p class="stih1"> <span class="brojRetka" id="8">8</span>Koji me vode, podruguju se meni,</p><p class="stih2">razvlače usne, mašu glavom:</p><p class="stih1"> <span class="brojRetka" id="9">9</span>»U Jahvu se on uzda, neka ga sad izbavi,</p><p class="stih2">neka ga spasi ako mu omilje!«</p><p class="noviRedak"> </p><p class="stih1"> <span class="brojRetka" id="10">10</span>Iz krila majčina ti si me izveo,</p><p class="stih2">mir mi dao na grudima majke.</p><p class="stih1"> <span class="brojRetka" id="11">11</span>Tebi sam predan iz materine utrobe,</p><p class="stih2">od krila majčina ti si Bog moj.</p><p class="stih1"> <span class="brojRetka" id="12">12</span>Ne udaljuj se od mene, blizu je nevolja,</p><p class="stih2">a nikog nema da mi pomogne.</p><p class="noviRedak"> </p><p class="stih1"> <span class="brojRetka" id="13">13</span>Opkoliše me junci mnogobrojni,</p><p class="stih2">bašanski bikovi okružiše mene.</p><p class="stih1"> <span class="brojRetka" id="14">14</span>Ždrijela svoja razvaljuju na me</p><p class="stih2">k’o lav koji plijen kida i riče.</p><p class="noviRedak"> </p><p class="stih1"> <span class="brojRetka" id="15">15</span>Kao voda razlih se,</p><p class="stih2">sve mi se kosti rasuše;</p><p class="stih2">srce mi posta poput voska,</p><p class="stih2">topi se u grudima mojim.</p><p class="stih1"> <span class="brojRetka" id="16">16</span>Grlo je moje kao crijep suho,</p><p class="stih2">i moj se jezik uz nepce slijepi:</p><p class="stih2">u prah smrtni bacio si mene.</p><p class="noviRedak"> </p><p class="stih1"> <span class="brojRetka" id="17">17</span>Opkolio me čopor pasa,</p><p class="stih2">rulje me zločinačke okružile.</p><p class="stih2">Probodoše mi ruke i noge,</p><p class="stih1"> <span class="brojRetka" id="18">18</span>sve kosti svoje prebrojiti mogu,</p><p class="stih2">a oni me gledaju i zure u me.</p><p class="stih1"> <span class="brojRetka" id="19">19</span>Haljine moje dijele među sobom</p><p class="stih2">i kocku bacaju za odjeću moju.</p><p class="noviRedak"> </p><p class="stih1"> <span class="brojRetka" id="20">20</span>Ali ti, o Jahve, daleko mi ne budi;</p><p class="stih2">snago moja, pohiti mi u pomoć!</p><p class="stih1"> <span class="brojRetka" id="21">21</span>Dušu moju istrgni maču,</p><p class="stih2">iz šapa pasjih život moj.</p><p class="stih1"> <span class="brojRetka" id="22">22</span>Spasi me iz ralja lavljih</p><p class="stih2">i jadnu mi dušu od rogova bivoljih!</p><p class="noviRedak"> </p><p class="stih1"> <span class="brojRetka" id="23">23</span>A sada, braći ću svojoj naviještat’ ime tvoje,</p><p class="stih2">hvalit ću te usred zbora.</p><p class="stih1"> <span class="brojRetka" id="24">24</span>»Koji se bojite Jahve, hvalite njega!</p><p class="stih2">Svi od roda Jakovljeva, slavite njega!</p><p class="stih2">Svi potomci Izraelovi, njega se bojte!</p><p class="noviRedak"> </p><p class="stih1"> <span class="brojRetka" id="25">25</span>Jer nije prezreo ni zaboravio muku jadnika,</p><p class="stih2">i nije sakrio lice svoje od njega;</p><p class="stih2">kad ga je zazvao, on ga je čuo.«</p><p class="noviRedak"> </p><p class="stih1"> <span class="brojRetka" id="26">26</span>Zato ću te hvaliti u zboru veliku,</p><p class="stih2">pred vjernicima tvojim izvršit’ zavjete.</p><p class="stih1"> <span class="brojRetka" id="27">27</span>Siromasi će jesti i nasitit će se,</p><p class="stih2">hvalit će Jahvu koji traže njega:</p><p class="stih2">nek’ živi srce vaše dovijeka!</p><p class="noviRedak"> </p><p class="stih1"> <span class="brojRetka" id="28">28</span>Spomenut će se i Jahvi se vratit’</p><p class="stih2">svi krajevi zemlje;</p><p class="stih2">pred njim će nıcē pasti</p><p class="stih2">sve obitelji pogana.</p><p class="stih1"> <span class="brojRetka" id="29">29</span>Jer Jahvino je kraljevstvo,</p><p class="stih2">on je vladar pucima.</p><p class="noviRedak"> </p><p class="stih1"> <span class="brojRetka" id="30">30</span>Njemu će se jedinom klanjati svi koji snivaju u zemlji,</p><p class="stih2">pred njim se sagnuti svi koji u prah silaze.</p><p class="stih2">I moja će duša za njega živjeti,</p><p class="stih1"> <span class="brojRetka" id="31">31</span>njemu će služiti potomstvo moje.</p><p class="stih2">O Gospodu će se pripovijedat’  <span class="brojRetka" id="32">32</span>sljedećem koljenu,</p><p class="stih2">o njegovoj pravdi naviještati narodu budućem:</p><p class="stih2">»Ovo učini Jahve!«</p>