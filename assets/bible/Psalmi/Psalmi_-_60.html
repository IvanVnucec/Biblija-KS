<h2>PSALAM 60 (59)</h2><h3>Molitva naroda nakon poraza</h3><p class="stih1"> <span class="brojRetka" id="1">1</span>Zborovođi. Po napjevu »Ljiljan svjedočanstva«. Miktam. Davidov.</p><p class="stih2"> <span class="brojRetka" id="2">2</span>Kad je David izišao protiv Aram Naharajima i protiv Aram Sobe i </p><p class="stih2">kad je Joab na povratku potukao dvanaest tisuća Edomaca u Slanoj dolini.</p><p class="noviRedak"> </p><p class="stih1"> <span class="brojRetka" id="3">3</span>Bože, ti nas odbācī i bojne nam redove probī,</p><p class="stih2">razjari se, a sad nas opet vrati!</p><p class="stih1"> <span class="brojRetka" id="4">4</span>Potrese zemlju, rasječe je,</p><p class="stih2">zatvori joj usjeline jer se poljuljala.</p><p class="noviRedak"> </p><p class="stih1"> <span class="brojRetka" id="5">5</span>Zlu si kob na svoj narod navalio,</p><p class="stih2">napio nas vinom omamnim.</p><p class="stih1"> <span class="brojRetka" id="6">6</span>Al’ si i stijeg dao vjernicima svojim</p><p class="stih2">da umaknu lûku dušmanskom.</p><p class="noviRedak"> </p><p class="stih1"> <span class="brojRetka" id="7">7</span>Da ti se ljubimci izbave,</p><p class="stih2">desnicom pomozi, usliši nas!</p><p class="noviRedak"> </p><p class="stih1"> <span class="brojRetka" id="8">8</span>Bog reče u svom svetištu:</p><p class="stih2">»Šekem ću razdijelit’ kličući,</p><p class="stih2">dolinu Sukot izmjeriti.</p><p class="noviRedak"> </p><p class="stih1"> <span class="brojRetka" id="9">9</span>Moj je Gilead, moj Manaše,</p><p class="stih2">Efrajim mi kaciga, Judeja žezlo moje!</p><p class="noviRedak"> </p><p class="stih1"> <span class="brojRetka" id="10">10</span>Moab je sud iz kojeg se umivam,</p><p class="stih2">na Edom ću baciti obuću,</p><p class="stih2">nad Filistejcem slavit’ pobjedu!«</p><p class="noviRedak"> </p><p class="stih1"> <span class="brojRetka" id="11">11</span>Tko će me dovesti do utvrđena grada,</p><p class="stih2">tko će me dovesti do Edoma? </p><p class="stih1"> <span class="brojRetka" id="12">12</span>Zar nećeš ti, o Bože, što nas odbaci?</p><p class="stih2">Zar više nećeš, Bože, s četama našim?</p><p class="noviRedak"> </p><p class="stih1"> <span class="brojRetka" id="13">13</span>Pomozi nam protiv dušmana,</p><p class="stih2">jer ljudska je pomoć ništavna!</p><p class="stih1"> <span class="brojRetka" id="14">14</span>S pomoću Božjom hrabro ćemo se boriti,</p><p class="stih2">a on će zgaziti naše dušmane.</p>