<h2>PROSLOV: NARAV I ULOGA KRISTOVA</h2><p class="pocetakParagrafa"> <span class="brojRetka" id="1">1</span>Više puta i na više načina Bog nekoć govoraše ocima po prorocima;  <span class="brojRetka" id="2">2</span>konačno, u ove dane, progovori nama u Sinu. Njega postavi baštinikom svega; Njega po kome sazda svjetove.  <span class="brojRetka" id="3">3</span>On, koji je odsjaj Slave i otisak Bića njegova te sve nosi snagom riječi svoje, pošto očisti grijehe, sjede zdesna Veličanstvu u visinama;  <span class="brojRetka" id="4">4</span>postade toliko moćniji od anđela koliko je uzvišenije nego oni baštinio ime.</p><p class="noviRedak"> <h2>I. SIN UZVIŠENIJI OD ANĐELA</h2><h3>1. SIN BOŽJI</h3> <span class="brojRetka" id="5">5</span>Ta kome od anđelâ ikad reče:</p><p class="noviRedak"> </p><p class="stih1">Ti si sin moj,</p><p class="stih2">danas te rodih;</p><p class="noviRedak"> </p><p class="pocetakParagrafa">ili pak:</p><p class="noviRedak"> </p><p class="stih1">Ja ću njemu biti otac,</p><p class="stih2">a on će meni biti sin.</p><p class="noviRedak"> </p><p class="pocetakParagrafa"> <span class="brojRetka" id="6">6</span>A opet, kad uvodi Prvorođenca u svijet, govori:</p><p class="noviRedak"> </p><p class="stih1">Nek pred njim nice padnu</p><p class="stih2">svi anđeli Božji.</p><p class="noviRedak"> </p><p class="pocetakParagrafa"> <span class="brojRetka" id="7">7</span>Za anđele veli:</p><p class="noviRedak"> </p><p class="stih1">Anđele čini vjetrovima,</p><p class="stih2">sluge svoje plamenom ognjenim,</p><p class="noviRedak"> </p><p class="pocetakParagrafa"> <span class="brojRetka" id="8">8</span>ali za Sina:</p><p class="noviRedak"> </p><p class="stih1">Prijestolje je tvoje, Bože, u vijeke vjekova,</p><p class="stih2">i pravedno žezlo – žezlo je tvog kraljevstva.</p><p class="stih1"> <span class="brojRetka" id="9">9</span>Ti ljubiš pravednost, a mrziš bezakonje,</p><p class="stih2">stoga Bog, Bog tvoj, tebe pomaza</p><p class="stih2">uljem radosti kao nikog od tvojih drugova.</p><p class="stih1"> <span class="brojRetka" id="10">10</span>I: Ti u početku, Gospodine, utemelji zemlju</p><p class="stih2">i nebo je djelo ruku tvojih.</p><p class="stih1"> <span class="brojRetka" id="11">11</span>Propast će, ti ćeš ostati,</p><p class="stih2">sve će ostarjeti kao odjeća.</p><p class="stih1"> <span class="brojRetka" id="12">12</span>Mijenjaš ih poput haljine,</p><p class="stih2">kao odjeću, i nestaju.</p><p class="stih1">A ti si uvijek isti –</p><p class="stih2">godinama tvojim nema kraja.</p><p class="noviRedak"> </p><p class="pocetakParagrafa"> <span class="brojRetka" id="13">13</span>Za koga pak od anđelâ ikad reče:</p><p class="noviRedak"> </p><p class="stih1">Sjedi mi zdesna</p><p class="stih2">dok ne položim neprijatelje tvoje</p><p class="stih2">za podnožje nogama tvojim!?</p><p class="noviRedak"> </p><p class="pocetakParagrafa"> <span class="brojRetka" id="14">14</span>Svi ti zar nisu služnički duhovi što se šalju služiti za one koji imaju baštiniti spasenje?</p>