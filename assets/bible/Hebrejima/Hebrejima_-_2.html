<h3>2. PRESUDNOST NAVIJEŠTENOGA SPASENJA</h3><p class="pocetakParagrafa"> <span class="brojRetka" id="1">1</span>Zato treba da mi svesrdnije prianjamo uz ono što čusmo da ne bismo promašili.  <span class="brojRetka" id="2">2</span>Jer ako je riječ po anđelima izrečena bila čvrsta te je svaki prijestup i neposluh primio pravednu plaću,  <span class="brojRetka" id="3">3</span>kako li ćemo mi umaći ako zanemarimo toliko spasenje? Spasenje koje je počeo propovijedati Gospodin, koje su nam potvrdili slušatelji,  <span class="brojRetka" id="4">4</span>a suposvjedočio Bog znamenjima i čudesima, najrazličitijim silnim djelima i darivanjima Duha Svetoga po svojoj volji.</p><p class="noviRedak"> <h3>3. PROSLAVLJENI BRAT LJUDI</h3> <span class="brojRetka" id="5">5</span>Nije doista anđelima podložio budući svijet o kojem govorimo.  <span class="brojRetka" id="6">6</span>Netko negdje posvjedoči:</p><p class="noviRedak"> </p><p class="stih1">Što je čovjek da ga se spominješ,</p><p class="stih2">sin čovječji te ga pohađaš.</p><p class="noviRedak"> </p><p class="stih1"> <span class="brojRetka" id="7">7</span>Ti ga tek za malo učini manjim od anđelâ,</p><p class="stih2">slavom i časti njega ovjenča,</p><p class="stih2"> <span class="brojRetka" id="8">8</span>njemu pod noge sve podloži.</p><p class="noviRedak"> </p><p class="pocetakParagrafa">Kad mu, doista, sve podloži, ništa ne ostavi što mu ne bi bilo podloženo. Sad još ne vidimo da mu je sve podloženo,  <span class="brojRetka" id="9">9</span>ali Njega, za malo manjeg od anđelâ, Isusa, vidimo zbog pretrpljene smrti slavom i části ovjenčana da milošću Božjom bude svakome na korist što je on smrt okusio.</p><p class="pocetakParagrafa"> <span class="brojRetka" id="10">10</span>Dolikovalo je doista da Onaj radi kojega je sve i po kojemu je sve – kako bi mnoge sinove priveo k slavi – po patnjama do savršenstva dovede Početnika njihova spasenja.  <span class="brojRetka" id="11">11</span>Ta i Posvetitelj i posvećeni – svi su od jednoga! Zato se on i ne stidi zvati ih braćom,  <span class="brojRetka" id="12">12</span>kad veli:</p><p class="noviRedak"> </p><p class="stih2">Braći ću svojoj naviještat ime tvoje,</p><p class="stih2">hvalit ću te usred zbora.</p><p class="noviRedak"> </p><p class="pocetakParagrafa"> <span class="brojRetka" id="13">13</span>I još:</p><p class="noviRedak"> </p><p class="stih2">Ja ću se u njega uzdati,</p><p class="noviRedak"> </p><p class="pocetakParagrafa">i još:</p><p class="stih2">Evo, ja i djeca koju mi Bog dade.</p><p class="noviRedak"> </p><p class="pocetakParagrafa"> <span class="brojRetka" id="14">14</span>Pa budući da djeca imaju zajedničku krv i meso, i sam on tako postade u tome sudionikom da smrću obeskrijepi onoga koji imaše moć smrti, to jest đavla,  <span class="brojRetka" id="15">15</span>pa oslobodi one koji – od straha pred smrću – kroza sav život bijahu podložni ropstvu.  <span class="brojRetka" id="16">16</span>Ta ne zauzima se dašto za anđele, nego se zauzima za potomstvo Abrahamovo. <span class="brojRetka" id="17">17</span>Stoga je trebalo da u svemu postane braći sličan, da milosrdan bude i ovjerovljen Veliki svećenik u odnosu prema Bogu kako bi okajavao grijehe naroda.  <span class="brojRetka" id="18">18</span>Doista, u čemu je iskušan trpio, može iskušavanima pomoći.</p>