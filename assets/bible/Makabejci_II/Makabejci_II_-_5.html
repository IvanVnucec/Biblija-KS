<h4>Druga egipatska vojna</h4><p class="pocetakParagrafa"> <span class="brojRetka" id="1">1</span>U to je vrijeme Antioh pripremao drugu vojnu na Egipat.  <span class="brojRetka" id="2">2</span>Gotovo četrdeset dana po svem gradu pojavljivali se konjanici koji su u zlatnim odorama projahivali zrakom; zatim naoružane čete raspoređene u kohorte;  <span class="brojRetka" id="3">3</span>pa konjički odredi svrstani u borbene redove, koji su srljali i napadali jedni na druge; na sve strane zamahivanje štitovima, šuma sulica, mačevi izvučeni iz korica, blještav sjaj zlatnih oklopa i svakojake bojne opreme.  <span class="brojRetka" id="4">4</span>Svi su molili da ta pojava bude dobar znak.</p><p class="noviRedak"> <h4>Jasonova smrt</h4><p class="pocetakParagrafa"> <span class="brojRetka" id="5">5</span>Uto se pronese lažan glas da je Antioh preminuo. Jason tada uze ništa manje nego tisuću ljudi te iznenada napade grad. Pošto su bili istjerani oni koji su branili zidine i grad već bio zauzet, Menelaj uteče u tvrđavu.  <span class="brojRetka" id="6">6</span>Jason je stao nemilice klati svoje sugrađane, ne uviđajući da je uspjeh protiv sunarodnjaka najveći neuspjeh, misleći da stječe pobjedničku slavu nad neprijateljima, a ne nad braćom.  <span class="brojRetka" id="7">7</span>Nije se domogao vlasti, nego je sramotno završio svoju izdaju i morao opet tražiti utočište u Amanitidi.  <span class="brojRetka" id="8">8</span>Tako se završilo njegovo opako djelo. Optužili su ga kod arapskog vladara Arete te je morao bježati od grada do grada; svi su ga gonili, svi mrzili kao otpadnika od Zakona i proklinjali kao krvnika svoje domovine i svojih sugrađana, dok konačno ne zastade u Egiptu.  <span class="brojRetka" id="9">9</span>Tako je on koji je mnoge izagnao iz domovine poginuo u tuđini, otišavši Lakedemoncima ne bi li u ime srodstva našao zaštitu.  <span class="brojRetka" id="10">10</span>On koji je toliko ljudi bez sahrane bacio na zemlju ostade neoplakan, bez ukopa i bez mjesta u grobu svojih otaca.</p><p class="pocetakParagrafa"> <span class="brojRetka" id="11">11</span>Kad je kralj doznao što se dogodilo, pomisli da se Judeja odmetnula. Zato se podiže iz Egipta, zvjerski razjaren u duši, i zauze grad oružanom rukom.  <span class="brojRetka" id="12">12</span>Vojnicima zapovjedi da nesmiljeno pobiju sve one koje sretnu i da pokolju one koji uteknu u kuće.  <span class="brojRetka" id="13">13</span>Ubijali su mlado i staro, zatirali žene i djecu, klali djevojke i nejačad.  <span class="brojRetka" id="14">14</span>U cigla tri dana bilo je osamdeset tisuća žrtava, od čega je četrdeset tisuća palo od udaraca, a isto ih je toliko prodano u roblje.</p><p class="noviRedak"> <h4>Pljačka Hrama</h4><p class="pocetakParagrafa"> <span class="brojRetka" id="15">15</span>Ni time se nije izdovoljio, nego se drznuo ući u Hram najsvetiji na svem svijetu, a vodio ga Menelaj, izdajica zakonâ i domovine.  <span class="brojRetka" id="16">16</span>Tu je svojim nečistim rukama uzimao sveto posuđe, poganim rukama grabio darove što su ih drugi kraljevi davali za napredak, slavu i dostojanstvo tog mjesta.</p><p class="pocetakParagrafa"> <span class="brojRetka" id="17">17</span>Antioh se uznio u srcu, ne misleći da se Gospod samo na kratko vrijeme ljuti na građane zbog njihovih grijeha i zato ne haje za Sveto mjesto.  <span class="brojRetka" id="18">18</span>I da nije bilo tolikog mnoštva grijeha, i njega bi, čim bi ušao, udarci biča odvratili od drskosti, kao što su odvratili i Heliodora, koga bijaše poslao kralj Seleuk da pregleda riznicu.  <span class="brojRetka" id="19">19</span>Ali Gospodin nije izabrao narod radi Svetog mjesta, nego mjesto radi naroda.  <span class="brojRetka" id="20">20</span>Zato je i samo mjesto, imajući udjela u narodnim nevoljama, kasnije sudjelovalo i u blagostanju; zapušteno zbog srdžbe Svemogućega, bit će opet u svoj svojoj slavi obnovljeno nakon izmirenja s velikim Gospodinom.</p><p class="noviRedak"> <h4>Nadglednici</h4><p class="pocetakParagrafa"> <span class="brojRetka" id="21">21</span>Antioh, dakle, iz Hrama odnije tisuću i osam stotina talenata pa se požuri u Antiohiju, misleći u svojoj oholosti da zemlju može učiniti plovnom a more prohodnim – toliko mu se uznijelo srce!  <span class="brojRetka" id="22">22</span>Za nadstojnike, pak, koji će zlostavljati narod ostavi u Jeruzalemu Filipa, po narodnosti Frigijca, po ćudi surovijega od onoga koji ga je postavio;  <span class="brojRetka" id="23">23</span>a na gori Gerizimu Andronika; osim njih još i Menelaja, koji je opakije od drugih gospodovao svojim sugrađanima, a bio je osobito neprijateljski raspoložen prema Židovima.</p><p class="pocetakParagrafa"> <span class="brojRetka" id="24">24</span>Posla i namjesnika Apolonija na čelu vojske od dvadeset i dvije tisuće ljudi, zapovjedivši mu da sve odrasle pokolje, a žene i mladež proda.  <span class="brojRetka" id="25">25</span>Kad je taj došao u Jeruzalem, pretvarajući se kao miroljubiv čovjek, pričeka do svetoga subotnjeg dana; tada, iskoristivši židovski počinak, zapovjedi svojim podređenima da izađu pod oružjem.  <span class="brojRetka" id="26">26</span>Sve one koji su došli da vide smotru dade poubijati, a potom je, krstareći s naoružanim vojnicima po gradu, pogubio mnoštvo ljudi.</p><p class="pocetakParagrafa"> <span class="brojRetka" id="27">27</span>Tada se Juda Makabej povuče s desetak ljudi u pustinju te su u gorama provodili život kao divlje zvijeri, hraneći se samo zelenjem da se čime ne bi onečistili.</p></p></p></p>