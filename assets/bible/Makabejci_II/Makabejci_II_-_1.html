<h2>I. PISMA EGIPATSKIM ŽIDOVIMA</h2><h3>PRVO PISMO</h3><p class="pocetakParagrafa"> <span class="brojRetka" id="1">1</span>Braću Židove u Egiptu pozdravljaju njihova braća Židovi iz Jeruzalema i iz židovske zemlje i žele im nepomućeni mir.  <span class="brojRetka" id="2">2</span>Obasuo vas Bog dobročinstvima i spomenuo se svog Saveza s Abrahamom, Izakom i Jakovom, svojim vjernim slugama!  <span class="brojRetka" id="3">3</span>Dao vam svima srce da ga štujete i njegovu volju vršite velikodušno i radosno!  <span class="brojRetka" id="4">4</span>Otvorio vaše srce svom Zakonu i svojim zapovijedima i dao vam mir!  <span class="brojRetka" id="5">5</span>Uslišao vam molitve, pomirio se s vama i ne ostavio vas u vrijeme nevolje!  <span class="brojRetka" id="6">6</span>U ovaj trenutak mi se ovdje za vas molimo.  <span class="brojRetka" id="7">7</span>Za kraljevanja Demetrijeva godine sto šezdeset i devete mi smo vam Židovi pisali ovo: »U nevoljama i jadima koji su zaredali u ovim godinama otkako su Jason i njegove pristalice izdali Svetu zemlju i kraljevstvo,  <span class="brojRetka" id="8">8</span>zapalili Velika vrata i prolili nevinu krv, pomolili smo se Gospodinu i on nas je uslišao. Prinijeli smo žrtvu i najfinije brašno, upalili svjetiljke i postavili hljebove.«  <span class="brojRetka" id="9">9</span>Sad vam pišemo da biste u mjesecu kislevu svetkovali Blagdan sjenicâ. Godine sto osamdeset i osme.</p><p class="noviRedak"> <h3>DRUGO PISMO</h3><h4>Pozdrav</h4><p class="pocetakParagrafa"> <span class="brojRetka" id="10">10</span>Stanovnici Jeruzalema i stanovnici Judeje, starješine i Juda: savjetniku kralja Ptolemeja Aristobulu, od roda pomazanih svećenika, i Židovima u Egiptu pozdrav i dobro zdravlje!</p><p class="noviRedak"> <h4>Zahvala što je Antioh kažnjen</h4><p class="pocetakParagrafa"> <span class="brojRetka" id="11">11</span>Neka je velika hvala Bogu, koji nas je izbavio iz velikih pogibli kad smo imali vojevati protiv kralja.  <span class="brojRetka" id="12">12</span>On je doista odbio one koji su zavojevali na Sveti grad.  <span class="brojRetka" id="13">13</span>Kad im je zapovjednik otišao u Perziju, sasjekli su u Nanejinu hramu i njega i njegovu vojsku, koja se smatrala nepobjedivom. Nanejini svećenici poslužili su se varkom.  <span class="brojRetka" id="14">14</span>Antioh je onamo došao sa svojim prijateljima pod izlikom da će se oženiti Nanejom, a zapravo da, u ime miraza, prisvoji veliko tamošnje blago.  <span class="brojRetka" id="15">15</span>Nanejski su svećenici izložili blago. Čim je Antioh s nekolicinom ušao u hramsko predvorje, svećenici zatvoriše svetište.  <span class="brojRetka" id="16">16</span>Otvoriše tajna vrata na stropu, baciše kamenje i ubiše zapovjednika. Sasjekoše ga na komade, a glave baciše onima koji bijahu vani.  <span class="brojRetka" id="17">17</span>Neka je za sve to hvaljen naš Bog, koji je bezbožnike predao smrti.</p><p class="noviRedak"> <h4>Sveta vatra čudesno sačuvana</h4><p class="pocetakParagrafa"> <span class="brojRetka" id="18">18</span>Dvadeset i petog kisleva svetkovat ćemo očišćenje Hrama, pa smo smatrali uputnim da vas o tom obavijestimo, kako biste i vi prikladno svetkovali Blagdan sjenicâ i vatre koja se pokazala kad je Nehemija, sagradivši Svetište i žrtvenik, prinio žrtve.  <span class="brojRetka" id="19">19</span>Kad su, naime, naše oce odvodili u Perziju, tadašnji su pobožni svećenici uzeli žrtvenu vatru i sakrili je u udubinu sličnu presahlu bunaru. Spremili su je tako da nitko za to skrovište ne sazna.  <span class="brojRetka" id="20">20</span>Poslije mnogo godina bî Božja volja da perzijski kralj pošalje Nehemiju: ovaj je dao da vatru potraže potomci onih svećenika koji su je sakrili. Ti izvijestiše da nisu našli vatre, nego nekakvu muljevitu vodu, a on im zapovjedi da je zahvate i donesu.  <span class="brojRetka" id="21">21</span>Pošto je bilo pripravljeno sve za žrtvu, naloži Nehemija svećenicima da tom vodom poškrope drva i što je na njima.  <span class="brojRetka" id="22">22</span>Tek što su to učinili, u trenutku zasja sunce, dotad zastrto oblakom, i buknu velika vatra, tako te se svi zadiviše.  <span class="brojRetka" id="23">23</span>Dok je žrtva izgarala, svećenici su molili – svećenici i sav narod. Započinjao je Jonatan, a drugi su, zajedno s Nehemijom, nastavljali.</p><p class="pocetakParagrafa"> <span class="brojRetka" id="24">24</span>Molitva je glasila ovako: »Gospode, Gospode Bože, stvoritelju svega, strašni, jaki, pravedni, milosrdni, jedini kralju, jedini dobri,  <span class="brojRetka" id="25">25</span>jedini darežljivi, jedini pravedni, svemogući i vječni, koji spašavaš Izraela od svakog zla, koji si naše oce izabrao i posvetio,  <span class="brojRetka" id="26">26</span>primi ovu žrtvu za sav svoj izraelski narod. Čuvaj svoju baštinu i posveti je!  <span class="brojRetka" id="27">27</span>Sakupi one od nas koji su razasuti, izbavi one što robuju među poganima, pogledaj milostivo prezrene i pogrđene, tako da pogani spoznaju da si ti naš Bog!  <span class="brojRetka" id="28">28</span>Kazni one koji nas ugnjetavaju i drsko vrijeđaju!  <span class="brojRetka" id="29">29</span>Usadi svoj narod u svoje sveto mjesto, kao što je rekao Mojsije!«</p><p class="pocetakParagrafa"> <span class="brojRetka" id="30">30</span>Svećenici pak pjevahu hvalospjeve.  <span class="brojRetka" id="31">31</span>Kad je izgorjela žrtva, zapovjedi Nehemija da se preostala voda izlije na veliko kamenje.  <span class="brojRetka" id="32">32</span>Kad su to izvršili, liznu plamen, ali ga upi jači sjaj vatre na žrtveniku.  <span class="brojRetka" id="33">33</span>Razglasilo se to, i kralju perzijskom bî javljeno da se na mjestu gdje svećenici, odvedeni u sužanjstvo, bijahu sakrili oganj pojavila voda kojom su Nehemija i njegovi ljudi posvetili žrtve.  <span class="brojRetka" id="34">34</span>Kralj nato provjeri događaj, dade ograditi to mjesto i uspostaviti svetište.  <span class="brojRetka" id="35">35</span>Onima kojima ga je prepustio dao je udio u velikim prihodima koje je odande izvlačio.  <span class="brojRetka" id="36">36</span>Nehemija i njegovi ljudi to su mjesto prozvali Neftar, što znači »očišćenje«, ali se ono općenito zove Neftaj.</p></p></p></p>