<h4>Mučeništvo sedmorice braće</h4><p class="pocetakParagrafa"> <span class="brojRetka" id="1">1</span>Uhvatiše tako i sedmoricu braće zajedno s njihovom majkom. Kralj naredi da ih biju bičevima i volovskim žilama: htio ih je prisiliti da jedu zabranjeno svinjsko meso.  <span class="brojRetka" id="2">2</span>Jedan od njih progovori u njihovo ime: »Što nas želiš pitati i od nas saznati? Radije ćemo umrijeti nego da prestupimo zakone svojih otaca!«  <span class="brojRetka" id="3">3</span>Izvan sebe od bijesa, kralj zapovjedi da se užare tave i kotlovi.  <span class="brojRetka" id="4">4</span>Kad ih užariše, zapovjedi da se, naočigled ostale braće i majke, odreže jezik onomu koji je u njihovo ime govorio, da mu se s glave oguli koža i odsijeku udovi.  <span class="brojRetka" id="5">5</span>Osakativši ga posvema, zapovjedi da ga još živa primaknu vatri i prže na tavi. Dok se para s tave širila nadaleko, drugi se uzajamno poticali s majkom da junački umru.  <span class="brojRetka" id="6">6</span>»Gospodin Bog gleda«, govorahu, »i zaista će nam se smilovati, kao što Mojsije objavljuje pjesmom koja svečano svjedoči: ‘I svojim ću se slugama smilovati.’«</p><p class="pocetakParagrafa"> <span class="brojRetka" id="7">7</span>Kad je prvi tako preminuo, dovedoše drugoga na mučenje. Pošto su mu s glave ogulili kožu s kosom, upitaše ga: »Hoćeš li jesti svinjetine prije nego ti ud po ud izmučimo tijelo?«  <span class="brojRetka" id="8">8</span>On odgovori jezikom svojih otaca: »Neću!« Zato su i njega podvrgli mučenju kao i prvog.  <span class="brojRetka" id="9">9</span>Izdišući reče: »Ti nam, zlikovče, oduzimaš sadašnji život, ali će nas Kralj svijeta, zato što umiremo za njegove zakone, uskrisiti na život vječni.«</p><p class="pocetakParagrafa"> <span class="brojRetka" id="10">10</span>Poslije njega mučili su trećega. On spremno isplazi jezik kad su zatražili i hrabro pruži ruke.  <span class="brojRetka" id="11">11</span>Junački reče: »Od Neba sam primio ove udove, ali ih zbog njegovih zakona prezirem i nadam se da ću ih od njega natrag dobiti.«  <span class="brojRetka" id="12">12</span>I sam kralj i njegova pratnja zadiviše se hrabrosti mladića koji je prezirao muke.</p><p class="pocetakParagrafa"> <span class="brojRetka" id="13">13</span>Kad je taj preminuo, podvrgli su četvrtoga istim mukama.  <span class="brojRetka" id="14">14</span>Prije nego što je izdahnuo, reče ovo: »Blago onom koji umre od ruke ljudi, u čvrstoj nadi koju ima od Boga: da će ga Bog uskrisiti! A ti – za tebe nema uskrsnuća na život!«</p><p class="pocetakParagrafa"> <span class="brojRetka" id="15">15</span>Zatim dovedoše petoga i stadoše ga mučiti.  <span class="brojRetka" id="16">16</span>On upilji oči u kralja i reče: »Iako si smrtan, imaš vlast nad ljudima i radiš što hoćeš. Ali ne misli da je Bog naš narod ostavio!  <span class="brojRetka" id="17">17</span>Samo čekaj, već ćeš vidjeti njegovu veliku moć: mučit će on tebe i tvoje sjeme!«</p><p class="pocetakParagrafa"> <span class="brojRetka" id="18">18</span>Poslije toga doveli su šestoga, koji pred smrt reče: »Ne zavaravaj se ludo; mi ovo trpimo zbog sebe jer smo sagriješili protiv svog Boga, i odatle nam sva ova strahota.  <span class="brojRetka" id="19">19</span>Ali nemoj misliti da ćeš izbjeći kazni ti koji se drsko boriš protiv Boga.«</p><p class="pocetakParagrafa"> <span class="brojRetka" id="20">20</span>Nadasve vrijedna udivljenja i dostojna svijetle uspomene bijaše majka, koja je u jednom jedinom danu gledala smrt svojih sedam sinova: veledušno je to podnijela zato što se ufala u Gospodina.  <span class="brojRetka" id="21">21</span>Svakoga od njih poticala je jezikom otaca. Puna plemenitih osjećaja, ona je svoju ženstvenost oživljavala muškom hrabrošću.  <span class="brojRetka" id="22">22</span>Govorila im je: »Ne znam kako ste nastali u mojoj utrobi, jer nisam vam ja darovala ni duh ni život niti vam tkivo složila.  <span class="brojRetka" id="23">23</span>Zato će vam Stvoritelj svijeta, koji je sazdao ljudski rod i koji svemu dade početak, milosrdno vratiti i duh i život, jer vi sad ne marite za se iz ljubavi prema njegovim zakonima.«  <span class="brojRetka" id="24">24</span>Antioh pomisli da ga ona omalovažava; u njezinim je riječima nazrijevao porugu. Kako je najmlađi još živio, on ga poče ne samo riječima poticati nego mu se i zaklinjati i uvjeravati ga da će ga obogatiti i usrećiti, sprijateljit će se s njim i povjerit mu visoke službe ako se odrekne pradjedovskih predaja.  <span class="brojRetka" id="25">25</span>Kako mladić za to nije ništa mario, kralj dozove majku i uze je nagovarati neka mladiću savjetuje da sebi spasi život.  <span class="brojRetka" id="26">26</span>Poslije duga nagovaranja pristala je da savjetuje sina.  <span class="brojRetka" id="27">27</span>Sagnula se k njemu pa je, zavaravajući okrutnog silnika, ovako progovorila jezikom svojih otaca: »Sinko moj, smiluj se meni koja sam te devet mjeseci nosila u utrobi i dojila te tri godine, zatim te othranila i podigla do sadašnje dobi i odgojila.  <span class="brojRetka" id="28">28</span>Molim te, dijete, pogledaj nebo i zemlju i sve što je na njima i znaj da je sve to Bog načinio ni od čega i da je tako nastao i ljudski rod.  <span class="brojRetka" id="29">29</span>Ne boj se toga krvnika, nego budi dostojan svoje braće i prihvati smrt, da te s tvojom braćom u vrijeme milosti opet nađem!«</p><p class="pocetakParagrafa"> <span class="brojRetka" id="30">30</span>Tek što je svoje dorekla, mladić reče: »Što čekate? Ne pokoravam se kraljevoj zapovijedi, nego se pokoravam zapovijedi Zakona što ga našim ocima dade Mojsije.  <span class="brojRetka" id="31">31</span>A ti, začetniče svake zloće protiv Hebreja, nipošto nećeš izbjeći ruci Božjoj.  <span class="brojRetka" id="32">32</span>Mi trpimo zbog svojih grijeha.  <span class="brojRetka" id="33">33</span>Pa ako se živi Gospodin na trenutak na nas i razgnjevio, da nas pokara i pouči, on će se opet i pomiriti sa svojim slugama.  <span class="brojRetka" id="34">34</span>A ti, bezbožniče, od svih ljudi najpoganiji, ludo se ne uznosi i ne uljuljavaj se ispraznim nadama dižući ruku protiv sinova Neba,  <span class="brojRetka" id="35">35</span>jer još nisi izbjegao sudu Boga Svevladara, Svevida.  <span class="brojRetka" id="36">36</span>Naša braća, pretrpjevši sada muku prolaznu za život neprolazni, pala su za Božji Savez, a ti ćeš već na sudu Božjemu primiti pravednu kaznu za svoju oholost.  <span class="brojRetka" id="37">37</span>Ja sa svojom braćom za zakone otaca i tijelo i dušu rado predajem i molim Boga da se našem narodu naskoro smiluje, a tebe mukama i bičevima prinudi da priznaš da je on Bog jedini.  <span class="brojRetka" id="38">38</span>Neka se napokon na meni i na mojoj braći zaustavi srdžba Boga Svevladara kojom se s pravom oborio na naš narod.«</p><p class="pocetakParagrafa"> <span class="brojRetka" id="39">39</span>Sav izvan sebe, kralj se na ovoga razbjesnio još i više nego na druge: napose je gorko osjećao tu porugu.  <span class="brojRetka" id="40">40</span>Tako je i ovaj preminuo a da se nije okaljao, pun pouzdanja u Gospodina.  <span class="brojRetka" id="41">41</span>Posljednja je, poslije svojih sinova, umrla majka.</p><p class="pocetakParagrafa"> <span class="brojRetka" id="42">42</span>Toliko, evo, o obrednim gozbama i prekomjernim progonstvima.</p>