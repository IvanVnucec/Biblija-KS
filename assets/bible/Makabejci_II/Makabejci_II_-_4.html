<h2>IV. HELENISTIČKA PROPAGANDA I PROGONSTVO POD ANTIOHOM EPIFANOM</h2><h4>Nedjela nadzornika Šimuna</h4><p class="pocetakParagrafa"> <span class="brojRetka" id="1">1</span>Spomenuti Šimun, izdajnik blaga i domovine, okleveta Oniju da je rovario protiv Heliodora i upriličio onu nesreću.  <span class="brojRetka" id="2">2</span>Dobročinitelja grada, zaštitnika svojih sunarodnjaka, revnitelja za zakone on se usudio nazvati državnim neprijateljem.  <span class="brojRetka" id="3">3</span>Mržnja se toliko raspirila da je neki Šimunov pristaša počinio umorstva.  <span class="brojRetka" id="4">4</span>Onija je bio svjestan da je takvo suparništvo mučno i da Menestejev sin Apolonije, upravitelj Celesirije i Fenicije, potiče Šimuna na zloću;  <span class="brojRetka" id="5">5</span>zato se uputi kralju, ne da svoje sugrađane tuži, nego radi opće i pojedinačne koristi sveg naroda.  <span class="brojRetka" id="6">6</span>Zapravo je dobro vidio da je bez kraljeva posredovanja već nemoguće održavati javni mir i da se Šimun neće okaniti svoje ludosti.</p><p class="noviRedak"> <h4>Veliki svećenik Jason uvodi helenizam</h4><p class="pocetakParagrafa"> <span class="brojRetka" id="7">7</span>Kad je Seleuk preminuo a kraljevstvo preuzeo Antioh nazvan Epifan, Onijin brat Jason gledaše da se dočepa velikog svećeništva.  <span class="brojRetka" id="8">8</span>Sastavši se s kraljem, obeća mu tri stotine i šezdeset talenata srebra i još osamdeset talenata na ime drugog dohotka.  <span class="brojRetka" id="9">9</span>Osim toga, obećao je da će platiti još stotinu i pedeset talenata ako mu se dopusti da na svoju ruku podigne gimnazij i efebij i da Jeruzalemcima podijeli antiohijsko građanstvo.</p><p class="pocetakParagrafa"> <span class="brojRetka" id="10">10</span>Kad je kralj pristao, Jason, čim se dočepao vlasti, prevede svoje sunarodnjake grčkome načinu života.  <span class="brojRetka" id="11">11</span>Ukide sloboštine koje je kralj iz čovjekoljublja bio podijelio Židovima posredstvom Ivana, oca Eupolemova – to je onaj Eupolem koji će kasnije poći u poslanstvu da s Rimljanima sklopi prijateljstvo i savez. Ukratko, rušio je zakonite građanske ustanove i uvodio nove protuzakonite običaje.  <span class="brojRetka" id="12">12</span>Namjerno je dao ispod tvrđave sagraditi borilište, a sam je najbolje efebe vodio pod petazom.</p><p class="pocetakParagrafa"> <span class="brojRetka" id="13">13</span>Zbog pokvarenosti bezbožnog Jasona, koji nije bio nikakav svećenik, helenizam je tako ojačao a strana moda uzela toliko maha  <span class="brojRetka" id="14">14</span>da svećenici više u službi oko žrtvenika nisu pokazivali nikakve revnosti, nego su se, prezirući Hram i zanemarujući žrtve, na poziv zvečke žurili na Zakonom nedopuštene priredbe u kazalištu.  <span class="brojRetka" id="15">15</span>Ne držeći ništa do časti svoje zemlje, vrlo su visoko cijenili helenske počasti.  <span class="brojRetka" id="16">16</span>Zato ih je upravo snašla teška nevolja: postadoše im neprijatelji i krvnici baš oni koje su živo nastojali nasljedovati u načinu života i u svemu im biti slični.  <span class="brojRetka" id="17">17</span>Božji se zakoni ne krše nekažnjivo, a to će pokazati iduće razdoblje.</p><p class="pocetakParagrafa"> <span class="brojRetka" id="18">18</span>Kad su se u Tiru, u kraljevoj nazočnosti, održavala petogodišnja natjecanja,  <span class="brojRetka" id="19">19</span>poslao je zločinački Jason kao gledaoce one Jeruzalemce koji su imali antiohijsko građanstvo; sa sobom su nosili trista srebrnih drahma za žrtvu Heraklu. No čak i oni koji su ih nosili smatrali su da ih nije zgodno upotrijebiti za žrtvu, nego za nešto drugo.  <span class="brojRetka" id="20">20</span>Tako je, dakle, novac koji je pošiljalac odredio za žrtvu Heraklu, odlukom onih koji su ga nosili, potrošen za gradnju brodova s tri reda vesala.</p><p class="noviRedak"> <h4>Antioha Epifana pozdravljaju u Jeruzalemu</h4><p class="pocetakParagrafa"> <span class="brojRetka" id="21">21</span>Menestejev sin Apolonije bî poslan u Egipat da pribiva ustoličenju kralja Filometora. Antioh je doznao da kralj ne odobrava njegovih pothvata, pa se stao brinuti za svoju sigurnost. Zato je došao u Jopu, odakle se zaputio u Jeruzalem.  <span class="brojRetka" id="22">22</span>Veličanstveno su ga primili Jason i grad i uveli ga uza zublje i klicanje. Poslije isto tako uđe s vojskom u Feniciju.</p><p class="noviRedak"> <h4>Menelaj postaje veliki svećenik</h4><p class="pocetakParagrafa"> <span class="brojRetka" id="23">23</span>Poslije tri godine Jason posla Menelaja, brata spomenutog Šimuna, da kralju odnese novaca i da ga podsjeti na rješenje nekih hitnih poslova.  <span class="brojRetka" id="24">24</span>A Menelaj pristupi kralju s preporukama i, dajući dojam ugledna čovjeka, isposlova sebi velikosvećeničku čast, nudeći tri stotine srebrnih talenata više nego Jason.  <span class="brojRetka" id="25">25</span>Primivši, dakle, kraljevske naloge, vrati se a da na njemu nije bilo ničega što bi bilo dostojno velikosvećeništva: donio je sa sobom samo jarost nasilnika i bijes divlje zvijeri.  <span class="brojRetka" id="26">26</span>I tako je Jasona, koji je potkopao vlastitog brata, potkopao drugi, pa je morao pobjeći u Amanitidu.  <span class="brojRetka" id="27">27</span>Menelaj se, doduše, čvrsto držao vlasti, ali kralju nije nikako plaćao obećanih svota,  <span class="brojRetka" id="28">28</span>iako je to od njega zahtijevao Sostrat, zapovjednik tvrđave, koji je bio ovlašten da utjeruje dohotke. Zato su obojica pozvana kralju.  <span class="brojRetka" id="29">29</span>Menelaj je morao prepustiti veliko svećeništvo u nasljedstvo bratu Lizimahu, a Sostrata je zamijenio Krates, zapovjednik Ciprana.</p><p class="noviRedak"> <h4>Umorstvo Onije</h4><p class="pocetakParagrafa"> <span class="brojRetka" id="30">30</span>Dok se to zbivalo, pobunili se Taršani i Malošani zbog toga što su im gradove darovali u miraz kraljevoj inoči Antiohidi.  <span class="brojRetka" id="31">31</span>Kralj je, dakle, brže otišao da ih smiri, a kao zamjenika ostavi Andronika, jednog od velikih dostojanstvenika.  <span class="brojRetka" id="32">32</span>Menelaj, računajući da mu se pružila zgodna prilika, prisvoji nešto zlatnog posuđa iz Hrama i darova ga Androniku, a drugo porasproda u Tiru i susjednim gradovima.  <span class="brojRetka" id="33">33</span>Kad je Onija o tom primio točne obavijesti, oštro ga prekori, pošto se prije povukao u grad-utočište Dafnu kod Antiohije.  <span class="brojRetka" id="34">34</span>Stoga je Menelaj nasamo zamolio Andronika da Oniju ubije. Ovaj dođe k Oniji, prijevarom ga namami pruživši mu desnicu na zakletvu, i Onija, sumnjajući doduše, iziđe iz utočišta, a on ga smjesta ubi, ne mareći za pravdu.  <span class="brojRetka" id="35">35</span>Zbog nepravednog umorstva toga čovjeka silno su se ogorčili i ožalostili ne samo Židovi nego i mnogi pripadnici drugih naroda.</p><p class="pocetakParagrafa"> <span class="brojRetka" id="36">36</span>Kad se kralj vratio iz cilicijskih krajeva, dođe preda nj poslanstvo Židova iz različitih gradova te mu se potuži; njima su se pridružili i Grci, jer su i oni negodovali zbog okrutnog umorstva Onije.  <span class="brojRetka" id="37">37</span>Antioh, jako ožalošćen i ganut, zaplaka sjećajući se pokojnikove mudrosti i razboritosti.  <span class="brojRetka" id="38">38</span>Planu gnjevom i smjesta s Andronika skinu grimizni plašt, razdera mu odijelo i provede ga čitavim gradom sve do onog mjesta gdje je bezbožno ubio Oniju; tu ubojicu smaknuše. Tako ga je Gospodin kaznio onako kako je zaslužio.</p><p class="noviRedak"> <h4>Lizimah pogiba u buni</h4><p class="pocetakParagrafa"> <span class="brojRetka" id="39">39</span>Lizimah je s Menelajevim znanjem u gradu počinio mnogo svetogrdnih krađa. Kad se o tom nadaleko proširio glas, puk se diže protiv Lizimaha, ali se već mnogo zlatnine raznijelo.  <span class="brojRetka" id="40">40</span>Protiv pobunjenog mnoštva, gnjevom raspaljena, Lizimah naoruža oko tri tisuće ljudi i prvi poče vršiti nasilja, u kojima je četovođa bio neki Auran, čovjek poodmakle dobi i nipošto manje bezumnosti.  <span class="brojRetka" id="41">41</span>Kad su ljudi vidjeli da će ih Lizimah napasti, pograbiše jedni kamenje, drugi toljage, a neki zagrabiše pune ruke pepela koji se ondje nalazio, pa svi hrpimice navališe na Lizimahove ljude.  <span class="brojRetka" id="42">42</span>Mnoge su ranili, neke ubili, ostale natjerali u bijeg, a samoga oskvrnitelja izmrcvarili kraj riznice.</p><p class="noviRedak"> <h4>Menelaj oslobođen novcem</h4><p class="pocetakParagrafa"> <span class="brojRetka" id="43">43</span>Zbog toga bî podignuta tužba protiv Menelaja.  <span class="brojRetka" id="44">44</span>Kad je kralj došao u Tir, tri su čovjeka što ih je poslalo veliko vijeće branila pravednost svoje stvari.  <span class="brojRetka" id="45">45</span>Menelaj, videći da će izgubiti, obeća Dorimenovu sinu Ptolemeju mnogo novaca ako za njegovu stvar predobije kralja.  <span class="brojRetka" id="46">46</span>Ptolemej odvede kralja pod neki trijem da se tobože ondje rashladi i skloni ga da promijeni odluku.  <span class="brojRetka" id="47">47</span>I doista, Menelaja, krivca svega zla, kralj oslobodi od svih optužbi, dok one bijednike koji bi bili proglašeni nevinima da su svoju stvar branili i kod Skita – osudi na smrt.  <span class="brojRetka" id="48">48</span>Tako oni koji su govorili u obranu grada, naroda i svetog posuđa smjesta podniješe nepravednu kaznu.  <span class="brojRetka" id="49">49</span>Čak su im i građani Tira, zgražajući se nad takvom zloćom, priredili svečani ukop.  <span class="brojRetka" id="50">50</span>Zbog lakomosti vlastodržaca Menelaj se ipak održi na vlasti; napredujući u pakosti, postade glavni protivnik svojih sugrađana.</p></p></p></p></p></p></p>