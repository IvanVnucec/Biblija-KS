<h3>DRUGA TUŽALJKA</h3><p class="stih1"> <span class="brojRetka" id="1">1</span>Kako mrakom zastrije Gospod </p><p class="stih2">u svom gnjevu Kćer sionsku.</p><p class="stih2">slavu Izraelovu!</p><p class="stih1">I ne sjeti se podnožja svoga </p><p class="stih2">u dan gnjeva svojega!</p><p class="noviRedak"> </p><p class="noviRedak"> </p><p class="stih1"> <span class="brojRetka" id="2">2</span>Bez milosti Gospod satrije </p><p class="stih2">sve stanove Jakovljeve,</p><p class="stih1">u svom gnjevu razori </p><p class="stih2">tvrđave kćeri Judine;</p><p class="stih1">sa zemljom je sravnio i prokleo </p><p class="stih2">kraljevstvo i njegove knezove.</p><p class="noviRedak"> </p><p class="noviRedak"> </p><p class="stih1"> <span class="brojRetka" id="3">3</span>U rasplamtjelom gnjevu svojem </p><p class="stih2">razbi svu snagu Izraelovu,</p><p class="stih1">povuče svoju desnicu </p><p class="stih2">pred neprijateljem;</p><p class="stih1">u Jakovu raspiri plamen ognjeni</p><p class="stih2">koji sve uokolo proždire.</p><p class="noviRedak"> </p><p class="noviRedak"> </p><p class="stih1"> <span class="brojRetka" id="4">4</span>Nategao je lûk k’o neprijatelj, </p><p class="stih2">kao dušman ispružio desnicu,</p><p class="stih1">ubijajući sve </p><p class="stih2">što mu drago bijaše.</p><p class="stih1">Na šator Kćeri sionske </p><p class="stih2">sasu k’o oganj gnjev svoj jarosni.</p><p class="noviRedak"> </p><p class="noviRedak"> </p><p class="stih1"> <span class="brojRetka" id="5">5</span>K’o neprijatelj Gospod bijaše: </p><p class="stih2">razorio je Izraela,</p><p class="stih1">razorio sve dvore njegove, </p><p class="stih2">porušio njegove utvrde,</p><p class="stih1">umnožio kćeri Judinoj </p><p class="stih2">uzdisaje i jecaje.</p><p class="noviRedak"> </p><p class="noviRedak"> </p><p class="stih1"> <span class="brojRetka" id="6">6</span>Kao vrtu razvali mu sjenicu, </p><p class="stih2">razori mjesto sastanka.</p><p class="stih1">Baci Jahve u zaborav </p><p class="stih2">svetkovine i subote na Sionu;</p><p class="stih1">u gnjevu svojem prezre </p><p class="stih2">kralja i svećenika.</p><p class="noviRedak"> </p><p class="noviRedak"> </p><p class="stih1"> <span class="brojRetka" id="7">7</span>Svoj oltar je Gospod odbacio, </p><p class="stih2">zgadilo mu se svetište njegovo.</p><p class="stih1">U ruke neprijatelja je predao </p><p class="stih2">bedeme svoje i dvorove.</p><p class="stih1">Bučili su u domu Jahvinu, </p><p class="stih2">kao u dan blagdanji.</p><p class="noviRedak"> </p><p class="noviRedak"> </p><p class="stih1"> <span class="brojRetka" id="8">8</span>Jahve naumi razvaliti </p><p class="stih2">zidove Kćeri sionske.</p><p class="stih1">Nape uže mjerničko,</p><p class="stih2">ne ustegnu ruku od rušenja.</p><p class="stih1">Predziđe, zidine zavi u tugu: </p><p class="stih2">oronuše zajedno.</p><p class="noviRedak"> </p><p class="noviRedak"> </p><p class="stih1"> <span class="brojRetka" id="9">9</span>Vrata njina utonuše u zemlju, </p><p class="stih2">on im je razbio zasune;</p><p class="stih1">kralj i knezovi su među pucima, </p><p class="stih2">Zakona nema!</p><p class="stih1">Ni u prorokâ više se ne nalaze </p><p class="stih2">viđenja Jahvina.</p><p class="noviRedak"> </p><p class="noviRedak"> </p><p class="stih1"> <span class="brojRetka" id="10">10</span>Starješine Kćeri sionske </p><p class="stih2">na zemlji sjede i šute,</p><p class="stih1">posiplju glavu prašinom, </p><p class="stih2">kostrijet pripasuju.</p><p class="stih1">K zemlji glave obaraju </p><p class="stih2">djevice jeruzalemske.</p><p class="noviRedak"> </p><p class="noviRedak"> </p><p class="stih1"> <span class="brojRetka" id="11">11</span>Iščilješe mi oči od suza, </p><p class="stih2">utroba moja ustreptala,</p><p class="stih1">jetra mi se na zemlju prosula </p><p class="stih2">zbog sloma kćeri naroda mojega,</p><p class="stih1">jer djeca i dojenčad umiru </p><p class="stih2">po trgovima Grada.</p><p class="noviRedak"> </p><p class="noviRedak"> </p><p class="stih1"> <span class="brojRetka" id="12">12</span>Govore majkama svojim: </p><p class="stih2">»Gdje je žito i vino?«</p><p class="stih1">dok obamiru kao ranjeni </p><p class="stih2">po trgovima Grada,</p><p class="stih1">dok ispuštaju dušu svoju </p><p class="stih2">na grudima matera svojih.</p><p class="noviRedak"> </p><p class="noviRedak"> </p><p class="stih1"> <span class="brojRetka" id="13">13</span>S čime da te prispodobim? Na koga si nalik, </p><p class="stih2">Kćeri jeruzalemska?</p><p class="stih1">S kime da te usporedim, kako utješim, </p><p class="stih2">djevice, Kćeri sionska?</p><p class="stih1">Jer kao more tvoja je nesreća neizmjerna. </p><p class="stih2">Tko će te iscijeliti?</p><p class="noviRedak"> </p><p class="noviRedak"> </p><p class="stih1"> <span class="brojRetka" id="14">14</span>Viđenja tvojih proroka </p><p class="stih2">bijahu varka i laž,</p><p class="stih1">oni nisu objavili krivnju tvoju </p><p class="stih2">da te od izgnanstva odvrate.</p><p class="stih1">Varali su te utvarama </p><p class="stih2">lažnim i zamamnim.</p><p class="noviRedak"> </p><p class="noviRedak"> </p><p class="stih1"> <span class="brojRetka" id="15">15</span>Nad tobom plješću rukama </p><p class="stih2">svi koji putem prolaze,</p><p class="stih1">zvižde i vrte glavom </p><p class="stih2">zbog Kćeri jeruzalemske:</p><p class="stih1">»Je li to grad na glasu ljepotom, </p><p class="stih2">radost svemu svijetu?«</p><p class="noviRedak"> </p><p class="noviRedak"> </p><p class="stih1"> <span class="brojRetka" id="16">16</span>Na tebe otvaraju usta </p><p class="stih2">svi neprijatelji tvoji,</p><p class="stih1">zvižde, škrguću zubima </p><p class="stih2">i govore: »Proždrijesmo je!</p><p class="stih1">To je dan za kojim čeznusmo, </p><p class="stih2">doživjesmo, vidjesmo!«</p><p class="noviRedak"> </p><p class="noviRedak"> </p><p class="stih1"> <span class="brojRetka" id="17">17</span>Jahve izvrši naum svoj, </p><p class="stih2">održa svoju riječ</p><p class="stih1">koju naredi u davnim danima: </p><p class="stih2">nemilice te razorio.</p><p class="stih1">Neprijatelj likuje zbog tebe, </p><p class="stih2">tvoj protivnik rog svoj podiže.</p><p class="noviRedak"> </p><p class="noviRedak"> </p><p class="stih1"> <span class="brojRetka" id="18">18</span>U sav glas viči Gospodu, </p><p class="stih2">jecaj, Kćeri sionska!</p><p class="stih1">Neka k’o potok teku tvoje suze </p><p class="stih2">danju i noću.</p><p class="stih1">Ne daj počinka sebi, </p><p class="stih2">neka se zjenica oka tvoga ne odmori.</p><p class="noviRedak"> </p><p class="noviRedak"> </p><p class="stih1"> <span class="brojRetka" id="19">19</span>Ustani, viči noću </p><p class="stih2">za svake promjene straže.</p><p class="stih1">K’o vodu izlij srce </p><p class="stih2">pred licem Gospodnjim,</p><p class="stih1">k njemu podiži ruke </p><p class="stih2">i traži milost za svoju nejačad</p><p class="stih1">koja od glada obamire </p><p class="stih2">po uglovima ulica.</p><p class="noviRedak"> </p><p class="noviRedak"> </p><p class="stih1"> <span class="brojRetka" id="20">20</span>Pogledaj, Jahve, i vidi </p><p class="stih2">kome si to učinio.</p><p class="stih1">Zar žene da jedu porod svoj, </p><p class="stih2">djecu što njišu u naručju?</p><p class="stih1">Zar moradoše biti poklani u svetištu Gospodnjem </p><p class="stih2">svećenici i proroci?</p><p class="noviRedak"> </p><p class="noviRedak"> </p><p class="stih1"> <span class="brojRetka" id="21">21</span>U uličnoj prašini leže </p><p class="stih2">djeca i starci;</p><p class="stih1">moje djevice i moji mladići </p><p class="stih2">od mača padoše.</p><p class="stih1">Ti ih pomori u dan gnjeva svojega, </p><p class="stih2">ti ih pokla nemilice.</p><p class="noviRedak"> </p><p class="noviRedak"> </p><p class="stih1"> <span class="brojRetka" id="22">22</span>Ti si, kao na dan svečani, </p><p class="stih2">sa svih strana sazvao užase moje.</p><p class="stih1">U dan gnjeva Jahvina </p><p class="stih2">nitko nije preživio, nitko se nije spasio.</p><p class="stih1">One koje sam odnjihala i odgojila </p><p class="stih2">neprijatelj moj sve je istrijebio.</p>