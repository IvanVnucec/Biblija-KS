<h3>PETA TUŽALJKA </h3><p class="stih1"> <span class="brojRetka" id="1">1</span>Spomeni se, Jahve, što nas je snašlo,</p><p class="stih2">pogledaj, vidi sramotu našu! </p><p class="noviRedak"> </p><p class="stih1"> <span class="brojRetka" id="2">2</span>Baština naša pade u ruke strancima,</p><p class="stih2">domovi naši pripadoše tuđincima. </p><p class="noviRedak"> </p><p class="stih1"> <span class="brojRetka" id="3">3</span>Siročad smo: oca nemamo,</p><p class="stih2">majke su nam kao udovice. </p><p class="noviRedak"> </p><p class="stih1"> <span class="brojRetka" id="4">4</span>Vodu što pijemo plaćamo novcem,</p><p class="stih2">i za drvo valja nam platiti. </p><p class="noviRedak"> </p><p class="stih1"> <span class="brojRetka" id="5">5</span>Jaram nam je o vratu, gone nas,</p><p class="stih2">iscrpljeni smo, ne daju nam predahnuti. </p><p class="noviRedak"> </p><p class="stih1"> <span class="brojRetka" id="6">6</span>Pružamo ruke k Egiptu i Asiriji</p><p class="stih2">da se kruha nasitimo.</p><p class="noviRedak"> </p><p class="stih1"> <span class="brojRetka" id="7">7</span>Oci naši zgriješiše i više ih nema, </p><p class="stih2">a mi nosimo krivice njihove.</p><p class="noviRedak"> </p><p class="stih1"> <span class="brojRetka" id="8">8</span>Robovi nama zapovijedaju, </p><p class="stih2">a nitko da nas izbavi iz ruku njihovih.</p><p class="noviRedak"> </p><p class="stih1"> <span class="brojRetka" id="9">9</span>Kruh svoj donosimo </p><p class="stih2">izlažući život maču u pustinji.</p><p class="noviRedak"> </p><p class="stih1"> <span class="brojRetka" id="10">10</span>Koža nam gori kao peć užarena, </p><p class="stih2">ognjicom od plamena gladi.</p><p class="noviRedak"> </p><p class="stih1"> <span class="brojRetka" id="11">11</span>Oskvrnuli su žene na Sionu </p><p class="stih2">i djevice u gradovima judejskim.</p><p class="noviRedak"> </p><p class="stih1"> <span class="brojRetka" id="12">12</span>Svojim su rukama vješali knezove, </p><p class="stih2">ni lica staračka nisu poštivali.</p><p class="noviRedak"> </p><p class="stih1"> <span class="brojRetka" id="13">13</span>Mladići su nosili žrvnjeve, </p><p class="stih2">djeca padala pod bremenom drva.</p><p class="noviRedak"> </p><p class="stih1"> <span class="brojRetka" id="14">14</span>Starci su ostavili vrata, </p><p class="stih2">mladići više ne sviraju na lirama.</p><p class="noviRedak"> </p><p class="stih1"> <span class="brojRetka" id="15">15</span>Radosti nesta iz naših srdaca, </p><p class="stih2">naš ples se pretvori u tugovanje.</p><p class="noviRedak"> </p><p class="stih1"> <span class="brojRetka" id="16">16</span>Pao je vijenac s naše glave, </p><p class="stih2">jao nama što zgriješismo!</p><p class="noviRedak"> </p><p class="stih1"> <span class="brojRetka" id="17">17</span>Evo zašto nam srce boluje, </p><p class="stih2">evo zašto nam oči se zastiru:</p><p class="noviRedak"> </p><p class="stih1"> <span class="brojRetka" id="18">18</span>zato što gora sionska opustje </p><p class="stih2">i po njoj se šuljaju šakali.</p><p class="noviRedak"> </p><p class="stih1"> <span class="brojRetka" id="19">19</span>Ali ti, Jahve, ostaješ zauvijek, </p><p class="stih2">tvoj je prijesto od koljena do koljena.</p><p class="noviRedak"> </p><p class="stih1"> <span class="brojRetka" id="20">20</span>Zašto da nas zaboraviš zauvijek, </p><p class="stih2">da nas ostaviš za mnoge dane?</p><p class="noviRedak"> </p><p class="stih1"> <span class="brojRetka" id="21">21</span>Vrati nas k sebi, Jahve, obratit ćemo se, </p><p class="stih2">obnovi dane naše kao što nekoć bijahu.</p><p class="noviRedak"> </p><p class="stih1"> <span class="brojRetka" id="22">22</span>Il’ nas hoćeš sasvim zabaciti </p><p class="stih2">i na nas se beskrajno srditi?</p>