<h4>Bog zove Samuela</h4><p class="pocetakParagrafa"> <span class="brojRetka" id="1">1</span>Mladi je Samuel služio Jahvi pod nadzorom Elijevim; u ono vrijeme Jahve je rijetko govorio ljudima, a viđenja nisu bila česta.  <span class="brojRetka" id="2">2</span>No jednoga je dana Eli ležao u svojoj sobi – oči su njegove počele slabiti te više nije mogao vidjeti –  <span class="brojRetka" id="3">3</span>svijećnjak Božji još ne bijaše ugašen i Samuel je spavao u svetištu Jahvinu, ondje gdje je bio Kovčeg Božji.  <span class="brojRetka" id="4">4</span>I Jahve zovnu: »Samuele! Samuele!« A on odgovori: »Evo me!«  <span class="brojRetka" id="5">5</span>I otrča k Eliju i reče: »Evo me! Ti si me zvao!« A Eli reče: »Ja te nisam zvao. Vrati se i spavaj!« I on ode i leže.</p><p class="pocetakParagrafa"> <span class="brojRetka" id="6">6</span>I Jahve opet zovnu: »Samuele! Samuele!« Samuel usta, ode k Eliju i reče: »Evo me! Ti si me zvao!« A Eli odgovori: »Ja te nisam zvao, sine! Vrati se i spavaj!«  <span class="brojRetka" id="7">7</span>Samuel još nije poznavao Jahve i još mu nikada ne bijaše objavljena riječ Jahvina.</p><p class="pocetakParagrafa"> <span class="brojRetka" id="8">8</span>I Jahve zovnu Samuela po treći put. On usta, ode k Eliju i reče: »Evo me! Ti si me zvao!« Sada Eli razumje da je Jahve zvao dječaka.  <span class="brojRetka" id="9">9</span>Zato reče Samuelu: »Idi i lezi, a ako te zovne, ti reci: ‘Govori, Gospodine, sluga tvoj sluša.’« I Samuel ode i leže na svoje mjesto.</p><p class="pocetakParagrafa"> <span class="brojRetka" id="10">10</span>I dođe Jahve i stade i zovnu kao prije: »Samuele! Samuele!« A Samuel odgovori: »Govori, sluga tvoj sluša.«</p><p class="pocetakParagrafa"> <span class="brojRetka" id="11">11</span>Tada Jahve reče Samuelu: »Evo, učinit ću nešto u Izraelu da će oba uha zujati svakome koji čuje.  <span class="brojRetka" id="12">12</span>U onaj ću dan ispuniti na Eliju sve što sam rekao za kuću njegovu, od početka do kraja.  <span class="brojRetka" id="13">13</span>Ti ćeš mu objaviti da osuđujem kuću njegovu dovijeka; on je znao da njegovi sinovi hule na Boga, a nije ih obuzdao.  <span class="brojRetka" id="14">14</span>Zato – kunem se domu Elijevu – neće oprati krivicu Elijeva doma nikakve žrtve ni prinosi dovijeka.«</p><p class="pocetakParagrafa"> <span class="brojRetka" id="15">15</span>Samuel je spavao do jutra, a onda otvori vrata doma Jahvina. Samuel se bojao kazati viđenje Eliju.  <span class="brojRetka" id="16">16</span>Ali Eli zovnu Samuela govoreći: »Samuele, sine!« A on odgovori: »Evo me!«  <span class="brojRetka" id="17">17</span>I on upita: »Kakva je riječ koju ti reče? Nemoj mi zatajiti ništa! Tako ti Bog učinio zlo i dodao ti drugo ako mi zatajiš nešto od onoga što ti je kazao.«  <span class="brojRetka" id="18">18</span>Nato mu Samuel pripovjedi sve i ništa ne zataji od njega. A Eli reče: »On je Jahve, neka čini što je dobro u očima njegovim!«</p><p class="pocetakParagrafa"> <span class="brojRetka" id="19">19</span>Samuel je rastao, a Jahve je bio s njim i nije pustio da ijedna od njegovih riječi padne na zemlju.  <span class="brojRetka" id="20">20</span>Sav Izrael, od Dana do Beer Šebe, spozna da je Samuel postavljen za proroka Jahvina.  <span class="brojRetka" id="21">21</span>Jahve se i dalje javljao u Šilu, jer se objavljivao Samuelu,  <span class="brojRetka" id="22">22</span>i riječ se Samuelova obraćala svemu Izraelu. (Eli je bio vrlo star, a njegovi su sinovi ustrajali u svome opakom postupku pred Jahvom.)</p>