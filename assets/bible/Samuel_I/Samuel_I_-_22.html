<h3>3. DAVID VOĐA NEZADOVOLJNIKA</h3><h4>David počinje svoj lutalački život</h4><p class="pocetakParagrafa"> <span class="brojRetka" id="1">1</span>David ode odande i skloni se u špilju Adulam. A kad su to čula njegova braća i sva njegova obitelj, dođoše onamo da mu se priključe.  <span class="brojRetka" id="2">2</span>Osim toga skupiše se oko njega svi koji bijahu u nevolji, svi zaduženi, svi nezadovoljni, i on im posta vođom. A bijaše ih oko njega do četiri stotine ljudi.</p><p class="pocetakParagrafa"> <span class="brojRetka" id="3">3</span>Odande ode David u Mispu u zemlji moapskoj i reče kralju moapskome: »Dopusti da se moj otac i moja mati sklonu kod vas dok ne vidim što će Bog učiniti sa mnom.«  <span class="brojRetka" id="4">4</span>I ostavi ih kod kralja moapskoga i oni ostadoše kod njega sve dok David bijaše u skrovištu.</p><p class="pocetakParagrafa"> <span class="brojRetka" id="5">5</span>Ali prorok Gad reče Davidu: »Nemoj ostati u svome skrovištu, nego idi i zađi u zemlju Judinu.« I David ode i zađe u Heretsku šumu.</p><p class="noviRedak"> <h4>Pokolj svećenika iz Noba</h4><p class="pocetakParagrafa"> <span class="brojRetka" id="6">6</span>Šaul doznade da se pojavio David s ljudima koji bijahu s njim. Šaul je upravo bio u Gibei; sjedio je pod tamariskom na uzvišici, s kopljem u ruci, a oko njega stajali svi njegovi dvorani.  <span class="brojRetka" id="7">7</span>I reče Šaul svojim dvoranima koji stajahu oko njega: »Poslušajte me, sinovi Benjaminovi! Hoće li vam i Jišajev sin svima darovati njive i vinograde? Hoće li vas sve postaviti za tisućnike i stotnike?  <span class="brojRetka" id="8">8</span>A zašto ste se onda svi urotili protiv mene? Nema nikoga da mi dojavi kad moj sin sklapa savez s Jišajevim sinom, nema nikoga među vama da me požali i da mi otkrije kako je moj sin podjario moga slugu na me, kao što se događa danas.«</p><p class="pocetakParagrafa"> <span class="brojRetka" id="9">9</span>Tada progovori Doeg Edomac, koji je stajao među Šaulovim dvoranima, i reče: »Ja sam vidio Jišajeva sina kad je došao u Nob k Ahimeleku, Ahitubovu sinu.  <span class="brojRetka" id="10">10</span>Ovaj je zatražio za njega savjet od Jahve i dao mu hrane i predao mu mač Filistejca Golijata.«  <span class="brojRetka" id="11">11</span>Šaul nato zapovjedi da pozovu svećenika Ahimeleka, Ahitubova sina, i svu njegovu obitelj, svećenike u Nobu. I dođoše svi pred kralja.</p><p class="pocetakParagrafa"> <span class="brojRetka" id="12">12</span>Tada reče Šaul: »Čuj me, Ahitubov sine!« A on odgovori: »Evo me, gospodaru!«  <span class="brojRetka" id="13">13</span>A Šaul ga upita: »Zašto ste se urotili protiv mene, ti i Jišajev sin? Ti si mu dao kruha i mač i tražio si za njega savjet od Boga da se digne protiv mene kao neprijatelj, kao što se danas događa.«</p><p class="pocetakParagrafa"> <span class="brojRetka" id="14">14</span>Ahimelek odgovori kralju: »A tko je među svim tvojim slugama ravan Davidu, tako vjeran, uz to kraljev zet, glavar tvoje tjelesne straže, čovjek koji je poštovan u tvojoj kući?  <span class="brojRetka" id="15">15</span>Zar sam danas prvi put tražio za njega savjet od Boga? Daleko od mene svaka druga misao! Neka kralj ništa ne okrivljuje svoga sluge i sve njegove obitelji, jer sluga njegov nije znao od svega toga ništa!«</p><p class="pocetakParagrafa"> <span class="brojRetka" id="16">16</span>Ali kralj odvrati: »Ti ćeš umrijeti, Ahimeleče, ti i sva tvoja obitelj!«</p><p class="pocetakParagrafa"> <span class="brojRetka" id="17">17</span>I kralj zapovjedi glasonošama koji stajahu oko njega: »Pristupite i pogubite svećenike Jahvine jer su i oni pomogli Davidu: znali su da je u bijegu, a nisu mi to dojavili.« Ali kraljevi stražari ne htjedoše dići ruke na Jahvine svećenike da ih smaknu.  <span class="brojRetka" id="18">18</span>Tada kralj zapovjedi Doegu: »Pristupi ti i smakni svećenike!« Doeg Edomac pristupi i smaknu svećenike: on pogubi u onaj dan osamdeset i pet ljudi koji su nosili laneni oplećak.  <span class="brojRetka" id="19">19</span>I Nob, svećenički grad, pohara oštricom mača, pobivši muškarce i žene, djecu i dojenčad, goveda, magarce i ovce.</p><p class="pocetakParagrafa"> <span class="brojRetka" id="20">20</span>Izbavio se samo jedan sin Ahimeleka, Ahitubova sina, po imenu Ebjatar i pobjegao k Davidu.  <span class="brojRetka" id="21">21</span>Ebjatar javi Davidu da je Šaul poklao Jahvine svećenike.  <span class="brojRetka" id="22">22</span>A David odvrati Ebjataru: »Ja sam već onoga dana kad ondje bijaše Doeg Edomac znao da će on zacijelo javiti to Šaulu! Ja sam kriv za živote tvoga očinskog doma.  <span class="brojRetka" id="23">23</span>Ostani kod mene, ne boj se: tko bude tražio tvoj život, tražit će moj. Kod mene ćeš biti dobro čuvan.«</p></p>