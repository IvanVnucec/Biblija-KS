<h2>II. SAMUEL I ŠAUL</h2><h3>1. USPOSTAVA KRALJEVSTVA</h3><h4>Narod traži kralja</h4><p class="pocetakParagrafa"> <span class="brojRetka" id="1">1</span>Kad je Samuel ostario, postavio je svoje sinove za suce u Izraelu.  <span class="brojRetka" id="2">2</span>Njegov prvorođenac zvao se Joel, a drugi sin Abija; oni su bili suci u Beer Šebi.  <span class="brojRetka" id="3">3</span>Ali sinovi nisu išli stopama očevim: gledali su na svoj dobitak, primali mito i izvrtali pravicu.  <span class="brojRetka" id="4">4</span>Tada se skupiše sve starješine izraelske i dođoše k Samuelu u Ramu.  <span class="brojRetka" id="5">5</span>I rekoše mu: »Eto, ti si ostario, a tvoji sinovi ne idu tvojim stopama. Postavi nam, dakle, kralja da nam vlada, kao što je to kod svih naroda.«  <span class="brojRetka" id="6">6</span>Ali Samuelu nije bilo drago što su rekli: »Daj nam kralja da nam vlada!« Zato se Samuel pomoli Jahvi.</p><p class="pocetakParagrafa"> <span class="brojRetka" id="7">7</span>A Jahve reče Samuelu: »Poslušaj glas naroda u svemu što od tebe traži, jer nisu odbacili tebe, nego su odbacili mene, ne želeći da ja kraljujem nad njima.  <span class="brojRetka" id="8">8</span>Sve što su činili meni od onoga dana kad sam ih izveo iz Egipta pa do današnjega dana – ostavili su mene i služili tuđim bogovima – tako oni čine i tebi.  <span class="brojRetka" id="9">9</span>Sada, dakle, poslušaj njihov zahtjev, ali ih svečano opomeni i pouči o pravima kralja koji će vladati nad njima.«</p><p class="noviRedak"> <h4>Nezgodne strane kraljevske vlasti</h4><p class="pocetakParagrafa"> <span class="brojRetka" id="10">10</span>Samuel ponovi sve Jahvine riječi narodu koji je od njega tražio kralja.  <span class="brojRetka" id="11">11</span>I reče: »Ovo će biti pravo kralja koji će kraljevati nad vama: uzimat će vaše sinove da mu služe kod bojnih kola i kod konja i oni će trčati pred njegovim bojnim kolima.  <span class="brojRetka" id="12">12</span>Postavljat će ih za tisućnike i pedesetnike; orat će oni njegovu zemlju, žeti njegovu žetvu, izrađivati mu bojno oružje i opremu za njegova bojna kola.  <span class="brojRetka" id="13">13</span>Uzimat će kralj vaše kćeri da mu priređuju mirisne pomasti, da mu kuhaju i peku.  <span class="brojRetka" id="14">14</span>Uzimat će najbolja vaša polja, vaše vinograde i vaše maslinike i poklanjat će ih svojim dvoranima.  <span class="brojRetka" id="15">15</span>Uzimat će desetinu od vaših usjeva i vaših vinograda i davat će je svojim dvoranima i svojim službenicima.  <span class="brojRetka" id="16">16</span>Uzimat će vaše sluge i vaše sluškinje, vaše najljepše volove i magarce i upotrebljavat će ih za svoj posao.  <span class="brojRetka" id="17">17</span>Uzimat će desetinu od vaše sitne stoke, a vi sami postat ćete mu robovi.  <span class="brojRetka" id="18">18</span>I kad jednoga dana budete vapili za pomoć zbog kralja koga ste sami izabrali, Jahve vas neće uslišati u onaj dan!«</p><p class="pocetakParagrafa"> <span class="brojRetka" id="19">19</span>Narod nije htio poslušati Samuelova glasa, nego reče: »Ne! Hoćemo da kralj vlada nad nama!  <span class="brojRetka" id="20">20</span>Tako ćemo i mi biti kao svi narodi: sudit će nam naš kralj, bit će nam vođa i vodit će naše ratove.«</p><p class="pocetakParagrafa"> <span class="brojRetka" id="21">21</span>Kad je Samuel čuo što narod govori, kaza sve Jahvi.  <span class="brojRetka" id="22">22</span>A Jahve reče Samuelu: »Poslušaj njihovu želju i postavi im kralja!«</p><p class="pocetakParagrafa">Tada Samuel reče Izraelcima: »Vratite se svaki u svoj grad!«</p></p>