<h4>Jonatan se zauzima za Davida</h4><p class="pocetakParagrafa"> <span class="brojRetka" id="1">1</span>Šaul razloži svome sinu Jonatanu i svim svojim dvoranima svoju namjeru da ubije Davida. Ali Jonatan, Šaulov sin, vrlo je volio Davida.  <span class="brojRetka" id="2">2</span>I Jonatan to javi Davidu ovako: »Moj otac Šaul kani te ubiti. Budi, dakle, na oprezu sutra ujutro, ostani u skrovištu i pritaji se.  <span class="brojRetka" id="3">3</span>A ja ću izaći i stajat ću pokraj svoga oca u polju gdje ti budeš i govorit ću za tebe sa svojim ocem. Kad saznam kako je, javit ću ti.«</p><p class="pocetakParagrafa"> <span class="brojRetka" id="4">4</span>Jonatan pohvali Davida svome ocu Šaulu i reče mu ovako: »Neka se kralj ne ogriješi o svoga slugu Davida jer se on nije ništa ogriješio o tebe; naprotiv, ono što je radio bilo je od velike koristi za tebe.  <span class="brojRetka" id="5">5</span>On je stavio život svoj na kocku, ubio je Filistejca i Jahve je pribavio veliku pobjedu svemu Izraelu: vidio si i radovao se. Zašto bi se, dakle, ogriješio o nevinu krv ubijajući Davida bez razloga?«  <span class="brojRetka" id="6">6</span>Šaul posluša Jonatanove riječi i zakle se: »Živoga mi Jahve, David neće umrijeti!«  <span class="brojRetka" id="7">7</span>Tada Jonatan dozva Davida i kaza mu sve te riječi. Zatim Jonatan dovede Davida k Šaulu i David opet dobi službu koju je imao prije.</p><p class="noviRedak"> <h3>2. DAVIDOV BIJEG</h3><h4>Šaul napada Davida</h4><p class="pocetakParagrafa"> <span class="brojRetka" id="8">8</span>Kad je rat i opet buknuo, iziđe David na bojište da se bori s Filistejcima; i porazi ih tako da su pobjegli pred njim.  <span class="brojRetka" id="9">9</span>Tada zao duh Jahvin obuze Šaula: kad je sjedio u svojoj kući, s kopljem u ruci, a David rukom udarao u harfu,  <span class="brojRetka" id="10">10</span>Šaul pokuša da svojim kopljem pribode Davida uza zid, ali on izmakne Šaulovu udarcu te se koplje zabode u zid. David pobježe i spasi se.</p><p class="noviRedak"> <h4>Mikala spašava Davida</h4><p class="pocetakParagrafa"> <span class="brojRetka" id="11">11</span>Iste noći Šaul posla glasnike da nadziru Davidovu kuću jer je htio da ubije Davida u rano jutro. Ali Davidova žena Mikala javi to Davidu govoreći: »Ako noćas ne umakneš na sigurno mjesto, sutra ćeš biti mrtav!«  <span class="brojRetka" id="12">12</span>Tada Mikala spusti Davida kroz prozor. On ode i spasi se bijegom.</p><p class="pocetakParagrafa"> <span class="brojRetka" id="13">13</span>A Mikala uze idol, položi ga u postelju, stavi mu oko glave kozju dlaku i pokri ga pokrivačem.  <span class="brojRetka" id="14">14</span>Kad je Šaul poslao glasnike da uhvate Davida, ona im reče: »Bolestan je.«  <span class="brojRetka" id="15">15</span>Ali Šaul vrati glasnike natrag da vide Davida i zapovjedi im: »Donesite ga k meni u postelji da ga ubijem!«  <span class="brojRetka" id="16">16</span>A kad su glasnici ušli, gle: u postelji bješe idol, s kozjom dlakom oko glave!  <span class="brojRetka" id="17">17</span>Tada Šaul reče Mikali: »Zašto si me tako prevarila i pustila moga neprijatelja da pobjegne i da se spasi?« A Mikala odgovori Šaulu: »On mi je rekao: ‘Pusti me da odem, ili ću te ubiti!’«</p><p class="noviRedak"> <h4>Šaul i David kod Samuela</h4><p class="pocetakParagrafa"> <span class="brojRetka" id="18">18</span>Tako je David pobjegao i spasio se. I ode on k Samuelu u Ramu i javi mu sve što mu je učinio Šaul. Potom odoše on i Samuel i nastaniše se u Najotu.  <span class="brojRetka" id="19">19</span>A Šaulu javiše ovako: »Eno Davida u Najotu u Rami.«  <span class="brojRetka" id="20">20</span>Tada Šaul posla glasnike da uhvate Davida. Kad su oni vidjeli zbor proroka u proročkom zanosu, a Samuela im na čelu, obuze Božji duh i Šaulove glasnike te i oni padoše u proročki zanos.  <span class="brojRetka" id="21">21</span>Kad su to javili Šaulu, on posla druge glasnike, ali i oni padoše u proročki zanos. Potom Šaul posla i treće glasnike, ali i oni padoše u proročki zanos.</p><p class="pocetakParagrafa"> <span class="brojRetka" id="22">22</span>Tada Šaul krenu sâm u Ramu i kad dođe do velikog bunara kod Sekua, zapita: »Gdje su Samuel i David?« I odgovoriše mu: »Eno ih u Najotu u Rami.«  <span class="brojRetka" id="23">23</span>On odmah pođe prema Najotu u Rami. Ali i njega obuze duh Božji te je išao u proročkom zanosu sve dok nije došao u Najot u Rami.  <span class="brojRetka" id="24">24</span>Tu i on svuče svoje haljine jer i njega obuze zanos pred Samuelom; zatim je legao gol i ostao tako cio onaj dan i svu noć.</p><p class="pocetakParagrafa">Tako je nastala uzrečica: »Zar je i Šaul među prorocima?«</p></p></p></p>