<h4>Filistejci polaze u rat protiv Izraela</h4><p class="pocetakParagrafa"> <span class="brojRetka" id="1">1</span>U ono vrijeme Filistejci skupiše svoje čete za rat protiv Izraela. I Akiš reče Davidu: »Znaj da ćeš ići sa mnom na vojsku, ti i tvoji ljudi!«  <span class="brojRetka" id="2">2</span>A David odgovori Akišu: »Dobro! Sad ćeš vidjeti što će učiniti tvoj sluga!« A Akiš odvrati Davidu: »Dobro! Zato ću te postaviti da budeš mojim čuvarom zauvijek.«</p><p class="noviRedak"> <h4>Šaul i vračara u En Doru</h4><p class="pocetakParagrafa"> <span class="brojRetka" id="3">3</span>Samuel bijaše umro, a sav ga Izrael bijaše oplakao naričući za njim. Ukopali su ga u njegovu gradu Rami. A Šaul bijaše istjerao iz zemlje sve zazivače duhova i vračeve.</p><p class="pocetakParagrafa"> <span class="brojRetka" id="4">4</span>Dok su se Filistejci skupljali te došli i utaborili se kod Šunema, Šaul skupi sve Izraelce te se utabori na Gilboi.  <span class="brojRetka" id="5">5</span>Kad Šaul ugleda filistejski tabor, uplaši se i srce mu snažno zadrhta.  <span class="brojRetka" id="6">6</span>Šaul upita za savjet Jahvu, ali mu Jahve ne dade odgovora – ni u snima, ni po urimu, ni preko proroka.  <span class="brojRetka" id="7">7</span>Zato Šaul reče svojim slugama: »Potražite mi ženu koja zaziva duhove da odem k njoj i upitam je.« A sluge mu odgovoriše: »Evo, u En Doru ima žena koja zaziva duhove.«</p><p class="pocetakParagrafa"> <span class="brojRetka" id="8">8</span>Tada se Šaul preruši, obuče druge haljine i otputi se s dva čovjeka. I dođe noću k onoj ženi i reče joj: »Daj mi vračaj pomoću duha i dozovi mi onoga koga ti reknem.«  <span class="brojRetka" id="9">9</span>A žena mu odgovori: »Ta ti znaš što je učinio Šaul i kako je istrijebio iz zemlje zazivače duhova i vračeve. Zašto postavljaš zamke mome životu da me pogubiš?«  <span class="brojRetka" id="10">10</span>A Šaul joj se zakle Jahvom govoreći: »Tako mi živog Jahve, nećeš biti ništa kriva za ovo!«  <span class="brojRetka" id="11">11</span>Tada žena zapita: »Koga da ti dozovem?« A on odgovori: »Dozovi mi Samuela!«</p><p class="pocetakParagrafa"> <span class="brojRetka" id="12">12</span>Kad žena ugleda Samuela, povika iza glasa, a onda reče Šaulu: »Zašto si me prevario? Ta ti si Šaul!«  <span class="brojRetka" id="13">13</span>A kralj joj odvrati: »Ne boj se! Nego što vidiš?« A žena odgovori Šaulu: »Vidim nešto božansko što se diže iz zemlje.«  <span class="brojRetka" id="14">14</span>Šaul je upita: »Kakva je obličja?« A ona odgovori: »Izlazi starac, ogrnut plaštem.« Tada Šaul spozna da je to Samuel, pa pade licem do zemlje i pokloni se.</p><p class="pocetakParagrafa"> <span class="brojRetka" id="15">15</span>Samuel upita Šaula: »Zašto si pomutio moj mir dozivajući me gore?« A Šaul odgovori: »U velikoj sam nevolji jer su Filistejci zavojštili na me, a Bog se okrenuo od mene i ne odgovara mi više ni preko proroka ni u snima. Zato sam dozvao tebe da me poučiš što da činim.«  <span class="brojRetka" id="16">16</span>A Samuel odvrati: »Zašto mene pitaš kad se Jahve odvratio od tebe i postao ti neprijateljem?  <span class="brojRetka" id="17">17</span>Jahve ti je učinio kako ti je kazao preko mene: istrgao je kraljevstvo iz tvoje ruke i dao ga tvome suparniku, Davidu,  <span class="brojRetka" id="18">18</span>jer nisi poslušao riječi Jahvinih i jer nisi izvršio njegova žestokog gnjeva na Amaleku: stoga ti je Jahve danas ovako učinio.  <span class="brojRetka" id="19">19</span>Jahve će predati, zajedno s tobom, i Izraela u filistejske ruke. Sutra ćeš sa svojim sinovima biti sa mnom, a i tabor izraelski Jahve će predati u filistejske ruke.«</p><p class="pocetakParagrafa"> <span class="brojRetka" id="20">20</span>Šaul se užasnu i pade na zemlju kako je dug. Spopade ga silan strah od Samuelovih riječi. I ponestade mu snage, jer nije ništa jeo cijeli dan i cijelu noć.  <span class="brojRetka" id="21">21</span>Kad ona žena dođe k Šaulu i opazi kako je sav zaplašen, reče mu: »Gle, tvoja je službenica poslušala tvoju riječ, stavila sam svoj život na kocku i poslušala tvoje zapovijedi koje si mi naložio.  <span class="brojRetka" id="22">22</span>Zato sada poslušaj i ti riječi službenice svoje: dopusti da ti pružim zalogaj kruha; jedi da ti se vrati snaga te uzmogneš poći svojim putem.«</p><p class="pocetakParagrafa"> <span class="brojRetka" id="23">23</span>Ali on ne htjede, nego reče: »Neću jesti!« Ali kad ga zaokupiše njegove sluge, zajedno sa ženom, posluša ih, ustade sa zemlje i sjede na postelju.  <span class="brojRetka" id="24">24</span>Žena je imala kod kuće tele u tovu. Brzo ga zakla, zatim uze brašna, umijesi ga i napeče beskvasnoga kruha.  <span class="brojRetka" id="25">25</span>Potom stavi sve pred Šaula i njegove ljude. Pošto su jeli, ustadoše i još iste noći krenuše natrag.</p></p>