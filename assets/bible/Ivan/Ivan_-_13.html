<h3>2. POSLJEDNJA VEČERA – PROSLAVA SINA ČOVJEČJEGA</h3><h4>Isus pere noge učenicima</h4><p class="pocetakParagrafa"> <span class="brojRetka" id="1">1</span>Bijaše pred blagdan Pashe. Isus je znao da je došao njegov čas da prijeđe s ovoga svijeta Ocu, budući da je ljubio svoje, one u svijetu, do kraja ih je ljubio.  <span class="brojRetka" id="2">2</span>I za večerom je đavao već bio ubacio u srce Judi Šimuna Iškariotskoga da ga izda.  <span class="brojRetka" id="3">3</span>A Isus je znao da mu je Otac sve predao u ruke i da je od Boga izišao te da k Bogu ide pa  <span class="brojRetka" id="4">4</span>usta od večere, odloži haljine, uze ubrus i opasa se.  <span class="brojRetka" id="5">5</span>Nalije zatim vodu u praonik i počne učenicima prati noge i otirati ih ubrusom kojim je bio opasan.</p><p class="pocetakParagrafa"> <span class="brojRetka" id="6">6</span>Dođe tako do Šimuna Petra. A on će mu: »Gospodine! Zar ti da meni pereš noge?«  <span class="brojRetka" id="7">7</span>Odgovori mu Isus: »Što ja činim, ti sada ne znaš, ali shvatit ćeš poslije.«  <span class="brojRetka" id="8">8</span>Reče mu Petar: »Nećeš mi prati nogu nikada!« Isus mu odvrati: »Ako te ne operem, nećeš imati dijela sa mnom.«  <span class="brojRetka" id="9">9</span>Nato će mu Šimun Petar: »Gospodine, onda ne samo noge nego i ruke i glavu!«  <span class="brojRetka" id="10">10</span>Kaže mu Isus: »Tko je okupan, ne treba drugo da opere nego noge – i sav je čist! I vi ste čisti, ali ne svi!«  <span class="brojRetka" id="11">11</span>Jer znao je tko će ga izdati. Stoga je i rekao: »Niste svi čisti.«</p><p class="pocetakParagrafa"> <span class="brojRetka" id="12">12</span>Kad im dakle opra noge, uze svoje haljine, opet sjede i reče im: »Razumijete li što sam vam učinio?  <span class="brojRetka" id="13">13</span>Vi me zovete Učiteljem i Gospodinom. Pravo velite jer to i jesam!  <span class="brojRetka" id="14">14</span>Ako dakle ja – Gospodin i Učitelj – vama oprah noge, treba da i vi jedni drugima perete noge.  <span class="brojRetka" id="15">15</span>Primjer sam vam dao da i vi činite kao što ja vama učinih.«</p><p class="noviRedak"> </p><p class="stih1"> <span class="brojRetka" id="16">16</span>»Zaista, zaista, kažem vam:</p><p class="stih1">nije sluga veći od gospodara</p><p class="stih1">niti poslanik od onoga koji ga posla.</p><p class="pocetakParagrafa"> <span class="brojRetka" id="17">17</span>Ako to znate, blago vama budete li tako i činili!«</p><p class="noviRedak"> <h4>Izdajica prokazan</h4><p class="pocetakParagrafa"> <span class="brojRetka" id="18">18</span>»Ne govorim o svima vama! Ja znam koje izabrah! Ali – neka se ispuni Pismo: Koji blaguje kruh moj, petu na me podiže.«</p><p class="noviRedak"> </p><p class="stih1"> <span class="brojRetka" id="19">19</span>»Već vam sada kažem,</p><p class="stih1">prije negoli se dogodi,</p><p class="stih1">da kad se dogodi</p><p class="stih1">vjerujete da Ja jesam.</p><p class="stih1"> <span class="brojRetka" id="20">20</span>Zaista, zaista, kažem vam:</p><p class="stih1">Tko primi onoga kojega ja šaljem,</p><p class="stih1">mene prima.</p><p class="stih1">A tko mene primi,</p><p class="stih1">prima onoga koji je mene poslao.«</p><p class="noviRedak"> </p><p class="pocetakParagrafa"> <span class="brojRetka" id="21">21</span>Rekavši to, potresen u duhu Isus posvjedoči:</p><p class="stih1">»Zaista, zaista, kažem vam:</p><p class="stih1">jedan će me od vas izdati!«</p><p class="noviRedak"> </p><p class="pocetakParagrafa"> <span class="brojRetka" id="22">22</span>Učenici se zgledahu među sobom u nedoumici o kome to govori.  <span class="brojRetka" id="23">23</span>A jedan od njegovih učenika – onaj kojega je Isus ljubio – bijaše za stolom Isusu do krila.  <span class="brojRetka" id="24">24</span>Šimun Petar dade mu znak i reče: »Pitaj tko je taj o kome govori.«  <span class="brojRetka" id="25">25</span>Ovaj se privine Isusu uz prsa i upita: »Gospodine, tko je taj?«</p><p class="pocetakParagrafa"> <span class="brojRetka" id="26">26</span>Isus odgovori: »Onaj je kome ja dadnem umočen zalogaj.«  <span class="brojRetka" id="27">27</span>Tada umoči zalogaj, uze ga i dade Judi Šimuna Iškariotskoga. Nakon zalogaja uđe u nj Sotona.</p><p class="pocetakParagrafa">Nato mu Isus reče: »Što činiš, učini brzo!«  <span class="brojRetka" id="28">28</span>Nijedan od sustolnika nije razumio zašto mu je to rekao.  <span class="brojRetka" id="29">29</span>Budući da je Juda imao kesu, neki su mislili da mu je Isus rekao: »Kupi što nam treba za blagdan!« – ili neka poda nešto siromasima.  <span class="brojRetka" id="30">30</span>On dakle uzme zalogaj i odmah iziđe. A bijaše noć.</p><p class="noviRedak"> <h4>Rastanak: nova zapovijed</h4><p class="pocetakParagrafa"> <span class="brojRetka" id="31">31</span>Pošto Juda iziđe, reče Isus:</p><p class="noviRedak"> </p><p class="stih1">»Sada je proslavljen Sin Čovječji</p><p class="stih1">i Bog se proslavio u njemu!</p><p class="stih1"> <span class="brojRetka" id="32">32</span>Ako se Bog proslavio u njemu,</p><p class="stih1">i njega će Bog proslaviti u sebi,</p><p class="stih1">i uskoro će ga proslaviti!</p><p class="stih1"> <span class="brojRetka" id="33">33</span>Dječice,</p><p class="stih1">još sam malo s vama.</p><p class="stih1">Tražit ćete me,</p><p class="stih1">ali kao što rekoh Židovima,</p><p class="stih1">kažem sada i vama:</p><p class="stih1">kamo ja odlazim,</p><p class="stih1">vi ne možete doći.</p><p class="stih1"> <span class="brojRetka" id="34">34</span>Zapovijed vam novu dajem:</p><p class="stih1">ljubite jedni druge;</p><p class="stih1">kao što sam ja ljubio vas</p><p class="stih1">tako i vi ljubite jedni druge.</p><p class="stih1"> <span class="brojRetka" id="35">35</span>Po ovom će svi znati da ste moji učenici:</p><p class="stih1">ako budete imali ljubavi jedni za druge.«</p><p class="noviRedak"> <h4>Isus i Petar</h4><p class="pocetakParagrafa"> <span class="brojRetka" id="36">36</span>Kaže mu Šimun Petar: »Gospodine, kamo to odlaziš?« Isus mu odgovori: »Kamo ja odlazim, ti zasad ne možeš poći za mnom. No poći ćeš poslije.«  <span class="brojRetka" id="37">37</span>Nato će mu Petar: »Gospodine, a zašto sada ne bih mogao poći za tobom? Život ću svoj položiti za tebe!«  <span class="brojRetka" id="38">38</span>Odgovori Isus: »Život ćeš svoj položiti za mene? Zaista, zaista, kažem ti: Pijetao neće zapjevati dok me triput ne zatajiš.«</p></p></p></p>