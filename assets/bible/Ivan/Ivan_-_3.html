<h3>3. OBJAVA OTAJSTVA DUHA</h3><h4>Razgovor s Nikodemom</h4><p class="pocetakParagrafa"> <span class="brojRetka" id="1">1</span>Bijaše među farizejima čovjek imenom Nikodem, ugledan Židov.  <span class="brojRetka" id="2">2</span>On dođe Isusu obnoć i reče mu: »Rabbi, znamo da si od Boga došao kao učitelj jer nitko ne može činiti znamenja kakva ti činiš ako Bog nije s njime.«  <span class="brojRetka" id="3">3</span>Odgovori mu Isus:</p><p class="noviRedak"> </p><p class="stih1">»Zaista, zaista, kažem ti:</p><p class="stih1">tko se ne rodi nanovo, odozgor,</p><p class="stih1">ne može vidjeti kraljevstva Božjega!«</p><p class="noviRedak"> </p><p class="pocetakParagrafa"> <span class="brojRetka" id="4">4</span>Kaže mu Nikodem: »Kako se čovjek može roditi kad je star? Zar može po drugi put ući u utrobu majke svoje i roditi se?«  <span class="brojRetka" id="5">5</span>Odgovori Isus:</p><p class="noviRedak"> </p><p class="stih1">»Zaista, zaista, kažem ti:</p><p class="stih1">ako se tko ne rodi iz vode i Duha,</p><p class="stih1">ne može ući u kraljevstvo Božje.</p><p class="noviRedak"> </p><p class="stih1"> <span class="brojRetka" id="6">6</span>Što je od tijela rođeno, tijelo je;</p><p class="stih1">i što je od Duha rođeno, duh je.</p><p class="noviRedak"> </p><p class="stih1"> <span class="brojRetka" id="7">7</span>Ne čudi se što ti rekoh:</p><p class="stih1">‘Treba da se rodite nanovo, odozgor.’</p><p class="noviRedak"> </p><p class="stih1"> <span class="brojRetka" id="8">8</span>Vjetar puše gdje hoće;</p><p class="stih1">čuješ mu šum,</p><p class="stih1">a ne znaš odakle dolazi i kamo ide.</p><p class="stih1">Tako je sa svakim</p><p class="stih1">koji je rođen od Duha.«</p><p class="noviRedak"> </p><p class="pocetakParagrafa"> <span class="brojRetka" id="9">9</span>Upita ga Nikodem: »Kako se to može zbiti?«  <span class="brojRetka" id="10">10</span>Odgovori mu Isus: »Ti si učitelj u Izraelu pa to da ne razumiješ?</p><p class="noviRedak"> </p><p class="stih1"> <span class="brojRetka" id="11">11</span>Zaista, zaista, kažem ti:</p><p class="stih1">govorimo što znamo,</p><p class="stih1">svjedočimo za ono što vidjesmo,</p><p class="stih1">ali svjedočanstva našega ne primate.</p><p class="noviRedak"> </p><p class="stih1"> <span class="brojRetka" id="12">12</span>Ako vam rekoh zemaljsko</p><p class="stih1">pa ne vjerujete,</p><p class="stih1">kako ćete vjerovati</p><p class="stih1">kad vam budem govorio nebesko?</p><p class="noviRedak"> </p><p class="stih1"> <span class="brojRetka" id="13">13</span>Nitko nije uzašao na nebo</p><p class="stih1">doli onaj koji siđe s neba,</p><p class="stih1">Sin Čovječji.</p><p class="noviRedak"> </p><p class="stih1"> <span class="brojRetka" id="14">14</span>I kao što je Mojsije podigao</p><p class="stih1">zmiju u pustinji</p><p class="stih1">tako ima biti podignut Sin Čovječji</p><p class="stih1"> <span class="brojRetka" id="15">15</span>da svaki koji vjeruje,</p><p class="stih1">u njemu ima život vječni.</p><p class="stih1"> <span class="brojRetka" id="16">16</span>Uistinu, Bog je tako ljubio svijet</p><p class="stih1">te je dao svoga Sina Jedinorođenca</p><p class="stih1">da nijedan koji u njega vjeruje</p><p class="stih1">ne propadne,</p><p class="stih1">nego da ima život vječni.</p><p class="stih1"> <span class="brojRetka" id="17">17</span>Ta Bog nije poslao Sina na svijet</p><p class="stih1">da sudi svijetu,</p><p class="stih1">nego da se svijet spasi po njemu.</p><p class="stih1"> <span class="brojRetka" id="18">18</span>Tko vjeruje u njega, ne osuđuje se;</p><p class="stih1">a tko ne vjeruje, već je osuđen</p><p class="stih1">što nije vjerovao</p><p class="stih1">u ime jedinorođenoga Sina Božjega.</p><p class="noviRedak"> </p><p class="stih1"> <span class="brojRetka" id="19">19</span>A ovo je taj sud:</p><p class="stih1">Svjetlost je došla na svijet,</p><p class="stih1">ali ljudi su više ljubili</p><p class="stih1">tamu nego svjetlost</p><p class="stih1">jer djela im bijahu zla.</p><p class="stih1"> <span class="brojRetka" id="20">20</span>Uistinu, tko god čini zlo,</p><p class="stih1">mrzi svjetlost i ne dolazi k svjetlosti</p><p class="stih1">da se ne razotkriju djela njegova;</p><p class="stih1"> <span class="brojRetka" id="21">21</span>a tko čini istinu,</p><p class="stih1">dolazi k svjetlosti</p><p class="stih1">nek bude bjelodano</p><p class="stih1">da su djela njegova u Bogu učinjena.«</p><p class="noviRedak"> <h2>II. PUT U SAMARIJU I GALILEJU</h2><h4>Posljednje svjedočanstvo Krstiteljevo</h4><p class="pocetakParagrafa"> <span class="brojRetka" id="22">22</span>Poslije toga ode Isus sa svojim učenicima u Judejsku zemlju. Tu je boravio s njima i krstio.  <span class="brojRetka" id="23">23</span>A krstio je i Ivan, u Enonu blizu Salima, jer ondje bijaše mnogo vode. Ljudi su dolazili i krstili se.  <span class="brojRetka" id="24">24</span>Jer Ivan još nije bio bačen u tamnicu.</p><p class="pocetakParagrafa"> <span class="brojRetka" id="25">25</span>Između Ivanovih učenika i nekog Židova nastade tako prepirka o čišćenju.  <span class="brojRetka" id="26">26</span>Dođoše Ivanu i rekoše mu: »Učitelju, onaj koji s tobom bijaše s onu stranu Jordana i za kojega si ti svjedočio – on eno krsti i svi hrle k njemu.«  <span class="brojRetka" id="27">27</span>Ivan odgovori:</p><p class="noviRedak"> </p><p class="stih1">»Nitko ne može sebi uzeti ništa</p><p class="stih1">ako mu nije dano s neba.</p><p class="noviRedak"> </p><p class="pocetakParagrafa"> <span class="brojRetka" id="28">28</span>Vi ste mi sami svjedoci da sam rekao: ‘Nisam ja Krist, nego poslan sam pred njim.’</p><p class="noviRedak"> </p><p class="stih1"> <span class="brojRetka" id="29">29</span>Tko ima zaručnicu, zaručnik je.</p><p class="stih1">A prijatelj zaručnikov</p><p class="stih1">koji stoji uza nj i sluša ga,</p><p class="stih1">klikće od radosti na glas zaručnikov.</p><p class="stih1">Ta se moja radost upravo ispunila.</p><p class="stih1"> <span class="brojRetka" id="30">30</span>On treba da raste,</p><p class="stih1">a ja da se umanjujem.</p><p class="stih1"> <span class="brojRetka" id="31">31</span>Tko odozgor dolazi,</p><p class="stih1">on je iznad sviju;</p><p class="stih1">tko je sa zemlje,</p><p class="stih1">zemaljski je i zemaljski govori.</p><p class="stih1">Tko dolazi s neba,</p><p class="stih1">on je iznad sviju:</p><p class="stih1"> <span class="brojRetka" id="32">32</span>što je vidio i čuo – za to svjedoči,</p><p class="stih1">a svjedočanstva njegova nitko ne prima.</p><p class="stih1"> <span class="brojRetka" id="33">33</span>Tko primi njegovo svjedočanstvo,</p><p class="stih1">potvrđuje da je Bog istinit.</p><p class="stih1"> <span class="brojRetka" id="34">34</span>Uistinu, onaj koga Bog posla</p><p class="stih1">Božje riječi govori</p><p class="stih1">jer Bog Duha ne daje na mjeru.</p><p class="stih1"> <span class="brojRetka" id="35">35</span>Otac ljubi Sina</p><p class="stih1">i sve je predao u ruku njegovu.</p><p class="stih1"> <span class="brojRetka" id="36">36</span>Tko vjeruje u Sina,</p><p class="stih1">ima vječni život;</p><p class="stih1">a tko neće da vjeruje u Sina,</p><p class="stih1">neće vidjeti života;</p><p class="stih1">gnjev Božji ostaje na njemu.«</p></p>