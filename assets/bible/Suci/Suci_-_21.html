<h4>Sažaljenje Izraelaca</h4><p class="pocetakParagrafa"> <span class="brojRetka" id="1">1</span>Izraelovi se ljudi bijahu ovako zakleli u Mispi: »Nitko od nas neće dati svoju kćer za ženu Benjaminovu sinu.«  <span class="brojRetka" id="2">2</span>I ode narod u Betel i ostade ondje pred Bogom do večeri, naričući i jecajući.  <span class="brojRetka" id="3">3</span>Govorili su: »Zašto se, o Jahve, Bože Izraelov, ova nesreća morala dogoditi da Izraelu danas nestane jednog plemena?«  <span class="brojRetka" id="4">4</span>Sutradan uraniše ljudi i sagradiše ondje žrtvenik; prinesoše paljenice i žrtve zahvalnice.  <span class="brojRetka" id="5">5</span>Tad zapitaše Izraelci: »Ima li koga među svim plemenima Izraelovim da nije došao na zbor Jahvi?« Jer su se svečano zakleli da će pogubiti onoga tko ne dođe u Mispu k Jahvi.</p><p class="pocetakParagrafa"> <span class="brojRetka" id="6">6</span>Izraelcima se sada sažalilo na brata Benjamina te rekoše: »Danas je otkinuto jedno pleme od Izraela.  <span class="brojRetka" id="7">7</span>Kako ćemo dati žene onima koji su preostali kad se zaklesmo Jahvom da im nećemo dati svojih kćeri za žene?«</p><p class="noviRedak"> <h4>Benjaminovcima daju djevice iz Jabeša</h4><p class="pocetakParagrafa"> <span class="brojRetka" id="8">8</span>Zato zapitaše: »Ima li koga među Izraelovim plemenima da nije došao k Jahvi u Mispu?« I pronađe se da nije došao u tabor, na zbor, nitko od žitelja Jabeša u Gileadu.  <span class="brojRetka" id="9">9</span>Jer kada se narod prebrojio, ondje ne bijaše nikoga od žitelja Jabeša u Gileadu.  <span class="brojRetka" id="10">10</span>Zato zajednica posla onamo dvanaest tisuća hrabrih ljudi i zapovjedi im: »Idite i posijecite oštrim mačem stanovnike Jabeša u Gileadu, zajedno sa ženama i djecom.  <span class="brojRetka" id="11">11</span>Evo što ćete učiniti: izručit ćete prokletstvu sve muškarce i sve žene što su dijelile postelju s čovjekom, ali ćete sačuvati život djevicama.« Tako i učiniše.  <span class="brojRetka" id="12">12</span>I našli su među stanovnicima Jabeša u Gileadu četiri stotine mladih djevojaka koje nisu dijelile postelje s čovjekom i doveli su ih u tabor u Šilu, koji je u Kanaanu.</p><p class="pocetakParagrafa"> <span class="brojRetka" id="13">13</span>Sva zajednica posla tada poslanike Benjaminovcima koji bijahu na Rimonskoj stijeni: objaviše im mir.  <span class="brojRetka" id="14">14</span>Tako se oporavi Benjamin. Dadoše im one među ženama iz Jabeša u Gileadu koje su ostavili na životu, ali ih ne bijaše dovoljno za sve.</p><p class="noviRedak"> <h4>Otmica djevojaka iz Šila</h4><p class="pocetakParagrafa"> <span class="brojRetka" id="15">15</span>Narodu se sažalio Benjamin što je Jahve načinio prazninu među Izraelovim plemenima.  <span class="brojRetka" id="16">16</span>»Kako ćemo naći žene onima što su ostali«, rekoše starješine zbora, »kad su Benjaminu istrijebljene žene?«  <span class="brojRetka" id="17">17</span>Rekoše još: »Kako sačuvati ostatak Benjaminu da se ne zatre jedno pleme iz Izraela?  <span class="brojRetka" id="18">18</span>A ne možemo im dati svoje kćeri za žene.« Jer se bijahu zakleli rekavši: »Proklet bio onaj koji dade ženu Benjaminu!«</p><p class="pocetakParagrafa"> <span class="brojRetka" id="19">19</span>»Ali«, rekoše, »svake se godine slavi u Šilu Jahvina svetkovina.« Grad se nalazi na sjeveru od Betela, istočno od ceste koja vodi iz Betela u Šekem i južno od Lebone.  <span class="brojRetka" id="20">20</span>I zato svjetovaše Benjaminovce: »Idite u zasjedu po vinogradima.  <span class="brojRetka" id="21">21</span>Pazite, pa kada djevojke iz Šila iziđu da plešu u kolu, vi iskočite iz vinograda, otmite svaki sebi ženu između šilskih kćeri pa otiđite u Benjaminovu zemlju.  <span class="brojRetka" id="22">22</span>A kad njihovi očevi ili njihova braća dođu da se prituže na vas, mi ćemo im reći: ‘Oprostite im što je svaki uzeo po ženu kao u ratu; vi im ih niste dali, pa je tako krivnja na vama.’«</p><p class="pocetakParagrafa"> <span class="brojRetka" id="23">23</span>Benjaminovci učiniše tako i od djevojaka koje oteše uzeše onoliki broj žena koliko bijaše njih. Onda odoše svaki na svoju baštinu, sagradiše opet gradove i naseliše se u njima.</p><p class="pocetakParagrafa"> <span class="brojRetka" id="24">24</span>Izraelci se tada raziđoše, svaki u svoje pleme i u svoj rod, i svaki se odande vrati na svoju baštinu.</p><p class="pocetakParagrafa"> <span class="brojRetka" id="25">25</span>U to vrijeme ne bijaše kralja u Izraelu i svatko je živio kako mu se činilo da je pravo.</p></p></p>