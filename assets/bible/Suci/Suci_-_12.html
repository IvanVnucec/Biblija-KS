<h4>Rat između Efrajima i Gileada – Smrt Jiftaha</h4><p class="pocetakParagrafa"> <span class="brojRetka" id="1">1</span>Uto se skupiše ljudi od Efrajimova plemena, prijeđoše Jordan put Safona i rekoše Jiftahu: »Zašto si išao u boj protiv Amonaca a nas nisi pozvao da idemo s tobom? Spalit ćemo ti kuću i tebe!«</p><p class="pocetakParagrafa"> <span class="brojRetka" id="2">2</span>Jiftah im odgovori: »Imali smo veliku parbu, ja i moj narod, i Amonci su nas teško tlačili. Pozvao sam vas u pomoć, ali me niste izbavili iz njihovih ruku.  <span class="brojRetka" id="3">3</span>Videći da mi nitko ne pritječe u pomoć, stavih svoj život na kocku, odoh sâm na Amonce, i Jahve mi ih predade u ruke. Zašto ste, dakle, pošli danas da ratujete protiv mene?«</p><p class="pocetakParagrafa"> <span class="brojRetka" id="4">4</span>Tada skupi Jiftah sve Gileađane i udari na Efrajima. Gileađani potukoše Efrajima, jer su ovi govorili: »Vi ste, Gileađani, Efrajimovi bjegunci koji ste živjeli usred Efrajima i Manašea.«  <span class="brojRetka" id="5">5</span>Zatim Gileađani presjekoše Efrajimu jordanske gazove, i kada bi koji bjegunac Efrajimov rekao: »Pustite me da prijeđem«, Gileađani bi ga pitali: »Jesi li Efrajimovac?« A kada bi on odgovorio: »Nisam«,  <span class="brojRetka" id="6">6</span>oni bi mu kazali: »Hajde reci: Šibolet!« On bi rekao: »Sibolet« jer nije mogao dobro izgovoriti. Oni bi ga tada uhvatili i pogubili na jordanskim plićacima. Tako je poginulo četrdeset i dvije tisuće ljudi iz Efrajimova plemena.</p><p class="pocetakParagrafa"> <span class="brojRetka" id="7">7</span>Jiftah je sudio Izraelu šest godina. A kada je Gileađanin Jiftah umro, pokopaše ga u njegovu gradu, u Gileadu.</p><p class="noviRedak"> <h3>10. IBSAN</h3> <span class="brojRetka" id="8">8</span>Poslije njega sudac u Izraelu bijaše Ibsan iz Betlehema.  <span class="brojRetka" id="9">9</span>On je imao trideset sinova i trideset kćeri, koje je poudao iz kuće, a trideset je snaha doveo izvana svojim sinovima. On je sudio Izraelu sedam godina.  <span class="brojRetka" id="10">10</span>Zatim umrije Ibsan i pokopaše ga u Betlehemu.</p><p class="noviRedak"> <h3>11. ELON</h3> <span class="brojRetka" id="11">11</span>Poslije njega sudac u Izraelu bijaše Elon Zebulunac. On je sudio Izraelu deset godina.  <span class="brojRetka" id="12">12</span>Zatim umrije Zebulunac Elon i pokopaše ga u Ajalonu, u zemlji Zebulunovoj.</p><p class="noviRedak"> <h3>12. ABDON</h3> <span class="brojRetka" id="13">13</span>Poslije njega sudac u Izraelu bijaše Abdon, sin Hilela iz Pireatona.  <span class="brojRetka" id="14">14</span>On je imao četrdeset sinova i trideset unuka koji su jahali na sedamdesetero magaradi. On je sudio Izraelu osam godina.  <span class="brojRetka" id="15">15</span>Zatim umrije Abdon, sin Hilela iz Pireatona, i pokopaše ga u Pireatonu u Efrajimovoj gori, u zemlji Šaalimu.</p>