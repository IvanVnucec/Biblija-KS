<h4>Samson pali Filistejcima ljetinu</h4><p class="pocetakParagrafa"> <span class="brojRetka" id="1">1</span>Poslije nekog vremena, o žetvi pšenice, Samson dođe da pohodi svoju ženu, donijevši joj kozle i reče: »Želim ući k svojoj ženi u ložnicu.« Ali mu tast ne dopusti.  <span class="brojRetka" id="2">2</span>»Mislio sam«, reče mu on, »da si je zamrzio, pa sam je dao tvome drugu. Ali zar njezina mlađa sestra nije ljepša od nje? Uzmi je namjesto one!«  <span class="brojRetka" id="3">3</span>Samson mu odgovori: »Ovaj put neću biti krivac Filistejcima kad im učinim zlo.«  <span class="brojRetka" id="4">4</span>I ode Samson, ulovi tri stotine lisica, uze luči i, okrenuvši rep prema repu, stavi jednu luč među dva repa.  <span class="brojRetka" id="5">5</span>Tad zapali luči, pusti lisice u filistejska polja i popali im snopove, i nepokošeno žito, i vinograde, i maslinike.</p><p class="pocetakParagrafa"> <span class="brojRetka" id="6">6</span>Filistejci zapitaše: »Tko je to učinio?« Odgovoriše im: »Samson, Timnjaninov zet, zato što mu tast oduze ženu i dade je njegovu drugu.« Tad Filistejci odoše i spališe onu ženu i njenu obitelj.</p><p class="pocetakParagrafa"> <span class="brojRetka" id="7">7</span>»Kad ste to učinili«, reče im Samson, »neću mirovati dok vam se ne osvetim.«  <span class="brojRetka" id="8">8</span>I sve ih izudara uzduž i poprijeko i žestoko ih porazi. Poslije toga ode u špilju Etamske stijene i ondje se nastani.</p><p class="noviRedak"> <h4>Magareća čeljust</h4><p class="pocetakParagrafa"> <span class="brojRetka" id="9">9</span>Tad Filistejci krenuše, utaboriše se u Judi i raširiše do Lehija.  <span class="brojRetka" id="10">10</span>»Zašto ste pošli na nas?« – upitaše ih Judejci. A oni im odgovoriše: »Pošli smo da svežemo Samsona i da mu učinimo kako je on učinio nama.«  <span class="brojRetka" id="11">11</span>Tri tisuće Judejaca odoše tada k špilji Etamske stijene i rekoše Samsonu: »Zar ne znaš da Filistejci nama gospodare? Zašto si nam onda to učinio?« On im odgovori: »Kako oni meni, tako ja njima!« A oni mu rekoše:  <span class="brojRetka" id="12">12</span>»Dođosmo da te svežemo i predamo u ruke Filistejaca.« »Zakunite mi se«, reče im, »da me nećete ubiti.«  <span class="brojRetka" id="13">13</span>»Ne«, odgovoriše mu, »mi ćemo te samo svezati i predati u njihove ruke, ali te zacijelo ne želimo pogubiti.« Onda ga svezaše s dva nova užeta i odvedoše iz špilje.</p><p class="pocetakParagrafa"> <span class="brojRetka" id="14">14</span>Kad ga dovedoše u Lehi i kad Filistejci, vičući od radosti, pojuriše na nj, duh Jahvin zahvati ga i užeta na njegovim rukama postadoše kao laneni konci, spaljeni ognjem, i spadoše mu s ruku.  <span class="brojRetka" id="15">15</span>Spazivši još sirovu magareću čeljust, pruži on ruku, uze onu čeljust i pobi njome tisuću ljudi.  <span class="brojRetka" id="16">16</span>Tad reče Samson:</p><p class="stih1">»Magarećom čeljusti gomile prebih,</p><p class="stih2">magarećom čeljusti tisuću pobih.«</p><p class="pocetakParagrafa"> <span class="brojRetka" id="17">17</span>Rekavši to, baci čeljust iz ruke. Zato odonda ono mjesto zovu Ramat Lehi.  <span class="brojRetka" id="18">18</span>Kako bijaše jako ožednio, zavapi Jahvi govoreći: »Ti si izvojštio ovu veliku pobjedu rukama svoga sluge, a zar sada moram umrijeti od žeđi i pasti u ruke neobrezanima?«  <span class="brojRetka" id="19">19</span>Tad Jahve rasiječe udubinu što je kod Lehija i voda poteče iz nje. Samson se napi i vrati mu se snaga, oživje mu duh. Zato su onom izvoru dali ime En Hakore, a postoji još i danas u Lehiju.  <span class="brojRetka" id="20">20</span>Samson bijaše sudac u Izraelu za vrijeme filistejske vladavine dvadeset godina.</p></p>