<h2>DODACI</h2><h3>1. SVETIŠTE MIKE I DANA</h3><h4>Mikino kućno svetište</h4><p class="pocetakParagrafa"> <span class="brojRetka" id="1">1</span>Bijaše u Efrajimovoj gori čovjek po imenu Mikajehu.  <span class="brojRetka" id="2">2</span>On reče majci: »Tisuću i sto srebrnih šekela što su ti ukradeni i zbog kojih si izustila kletvu – uši su je moje čule – taj je novac kod mene, ja sam ga uzeo.« Mati mu odgovori: »Jahve te blagoslovio, sine moj!«  <span class="brojRetka" id="3">3</span>I Mikajehu vrati joj tisuću i sto srebrnih šekela. A mati mu njegova reče: »Te sam novce posvetila Jahvi iz svoje ruke za tebe, sine moj, da se izdjela za to rezan ili ljeven idol. I evo, za to ih dajem.«</p><p class="pocetakParagrafa"> <span class="brojRetka" id="4">4</span>Majka uze dvije stotine srebrnih šekela i dade ih zlataru. On načini od njih rezani i ljeveni idol koji postaviše u Mikajehuovoj novoj kući.  <span class="brojRetka" id="5">5</span>On mu sagradi svetište, zatim načini efod i terafe te posveti jednoga od svojih sinova da mu bude svećenik.  <span class="brojRetka" id="6">6</span>U to vrijeme u Izraelu nije bilo kralja i svatko je radio po miloj volji.</p><p class="pocetakParagrafa"> <span class="brojRetka" id="7">7</span>Bijaše neki mladić iz Betlehema u Judi, iz Judina plemena; bio je levit i boravio je ondje kao došljak.  <span class="brojRetka" id="8">8</span>Taj čovjek ode iz grada Betlehema u Judi da se nastani na kakvu prikladnu mjestu kao došljak. Putujući, dođe u Efrajimovu goru do Mikine kuće.  <span class="brojRetka" id="9">9</span>Mika ga upita: »Odakle dolaziš?« »Ja sam levit iz Judina Betlehema«, odgovori mu on, »i putujem da se negdje nastanim.«  <span class="brojRetka" id="10">10</span>»Ostani kod mene«, reče mu Mika, »i budi mi ocem i svećenikom, a ja ću ti davati deset srebrnih šekela na godinu, haljine i hranu.« I levit uđe.</p><p class="pocetakParagrafa"> <span class="brojRetka" id="11">11</span>Levit je pristao da ostane u njega, i mladić mu bijaše kao jedan od sinova.  <span class="brojRetka" id="12">12</span>Mika posveti levita za svećenika; mladić je postao njegovim svećenikom i živio je u Mikinoj kući.  <span class="brojRetka" id="13">13</span>»Sad znam«, reče Mika, »da će mi Jahve učiniti dobro kad imam levita za svećenika.«</p>