<h2>II. NOVI ŽIVOT KRŠĆANA</h2><h4>Poticaj na jedinstvo</h4><p class="pocetakParagrafa"> <span class="brojRetka" id="1">1</span>Zaklinjem vas dakle ja, sužanj u Gospodinu: sa svom poniznošću i blagošću, sa strpljivošću živite dostojno poziva kojim ste pozvani!  <span class="brojRetka" id="2">2</span>Podnosite jedni druge u ljubavi;  <span class="brojRetka" id="3">3</span>trudite se sačuvati jedinstvo Duha svezom mira!  <span class="brojRetka" id="4">4</span>Jedno tijelo i jedan Duh – kao što ste i pozvani na jednu nadu svog poziva!  <span class="brojRetka" id="5">5</span>Jedan Gospodin! Jedna vjera! Jedan krst!  <span class="brojRetka" id="6">6</span>Jedan Bog i Otac sviju, nad svima i po svima i u svima!</p><p class="pocetakParagrafa"> <span class="brojRetka" id="7">7</span>A svakomu je od nas dana milost po mjeri dara Kristova.  <span class="brojRetka" id="8">8</span>Zato veli:</p><p class="noviRedak"> </p><p class="stih2">Na visinu uzađe vodeći sužnje,</p><p class="noviRedak"> </p><p class="pocetakParagrafa"> <span class="brojRetka" id="9">9</span>Ono »uzađe« – što drugo znači doli to da i siđe u donje krajeve, na zemlju?  <span class="brojRetka" id="10">10</span>Koji siđe, isti je onaj koji i uzađe ponad svih nebesa da sve ispuni.  <span class="brojRetka" id="11">11</span>On i »dade« jedne za apostole, druge za proroke, jedne opet za evanđeliste, a druge za pastire i učitelje  <span class="brojRetka" id="12">12</span>da opremi svete za djelo služenja, za izgrađivanje Tijela Kristova  <span class="brojRetka" id="13">13</span>dok svi ne prispijemo do jedinstva vjere i spoznaje Sina Božjega, do čovjeka savršena, do mjere uzrasta punine Kristove:  <span class="brojRetka" id="14">14</span>da više ne budemo nejačad kojom se valovi poigravaju i koje goni svaki vjetar nauka u ovom kockanju ljudskom, u lukavosti što put krči zabludi.  <span class="brojRetka" id="15">15</span>Nego, istinujući u ljubavi da poradimo te sve uzraste u Njega, koji je Glava, Krist,  <span class="brojRetka" id="16">16</span>od kojega sve Tijelo, usklađeno i povezano svakovrsnim zglobom zbrinjavanja po djelotvornosti primjerenoj svakomu pojedinom dijelu, promiče svoj rast na saziđivanje u ljubavi.</p><p class="noviRedak"> <h4>Novi život u Kristu</h4><p class="pocetakParagrafa"> <span class="brojRetka" id="17">17</span>Ovo govorim i zaklinjem u Gospodinu: ne živite više kao što pogani žive – u ispraznosti pameti njihove:  <span class="brojRetka" id="18">18</span>zamračena uma, udaljeni od života Božjega, sve zbog neznanja koje je u njima, zbog okorjelosti srca njihova.  <span class="brojRetka" id="19">19</span>Sami su sebe otupili i podali se razvratnosti da bi u pohlepi počinjali svaku nečistoću.</p><p class="pocetakParagrafa"> <span class="brojRetka" id="20">20</span>Vi pak ne naučiste tako Krista,  <span class="brojRetka" id="21">21</span>ako ste ga doista čuli i u njemu bili poučeni kako je istina u Isusu:  <span class="brojRetka" id="22">22</span>da vam je odložiti prijašnje ponašanje, starog čovjeka, koga varave požude vode u propast,  <span class="brojRetka" id="23">23</span>a obnavljati se duhom svoje pameti  <span class="brojRetka" id="24">24</span>i obući novog čovjeka, po Bogu stvorena u pravednosti i svetosti istine.</p><p class="pocetakParagrafa"> <span class="brojRetka" id="25">25</span>Zato odložite laž i govorite istinu jedan drugomu jer udovi smo jedni drugima.  <span class="brojRetka" id="26">26</span>Srdite se, ali ne griješite! Sunce nek ne zađe nad vašom srdžbom  <span class="brojRetka" id="27">27</span>i ne dajite mjesta đavlu.  <span class="brojRetka" id="28">28</span>Tko je krao, neka više ne krade, nego neka se radije trudi svojim rukama priskrbljivati da ima što podijeliti s potrebnim.  <span class="brojRetka" id="29">29</span>Nikakva nevaljala riječ neka ne izlazi iz vaših usta, nego samo dobra, da prema potrebi saziđuje i milost iskaže slušateljima.  <span class="brojRetka" id="30">30</span>I ne žalostite Duha Svetoga, Božjega, kojim ste opečaćeni za Dan otkupljenja!  <span class="brojRetka" id="31">31</span>Daleko od vas svaka gorčina, i srdžba, i gnjev, i vika, i hula sa svom opakošću!  <span class="brojRetka" id="32">32</span>Naprotiv! Budite jedni drugima dobrostivi, milosrdni; praštajte jedni drugima kao što i Bog u Kristu nama oprosti.</p></p>