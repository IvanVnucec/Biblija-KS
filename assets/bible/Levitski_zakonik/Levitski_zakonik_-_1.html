<h2>I. ŽRTVENI OBREDNIK</h2><h4>Žrtva paljenica</h4><p class="pocetakParagrafa"> <span class="brojRetka" id="1">1</span>Zovnu Jahve Mojsija te mu iz Šatora sastanka reče:</p><p class="pocetakParagrafa"> <span class="brojRetka" id="2">2</span>»Govori Izraelcima i kaži im: ‘Kad tko od vas želi prinijeti Jahvi žrtvu od stoke, prinijet će je ili od krupne ili od sitne stoke.</p><p class="pocetakParagrafa"> <span class="brojRetka" id="3">3</span>Ako njegov prinos za žrtvu paljenicu bude od krupne stoke, neka prinese muško bez mane. Neka ga dovede k ulazu u Šator sastanka da pred Jahvom bude primljen.  <span class="brojRetka" id="4">4</span>Neka stavi svoju ruku na glavu žrtve paljenice da mu za njegovo ispaštanje bude primljena.  <span class="brojRetka" id="5">5</span>Neka zatim zakolje junca pred Jahvom. A Aronovi sinovi, svećenici, neka prinesu krv. Neka njome zapljusnu sve strane žrtvenika koji stoji pred ulazom u Šator sastanka.  <span class="brojRetka" id="6">6</span>Potom neka se žrtva sadre i rasiječe na dijelove.  <span class="brojRetka" id="7">7</span>Neka sinovi Aronovi, svećenici, nalože vatru na žrtveniku i na vatru metnu drva.  <span class="brojRetka" id="8">8</span>Neka zatim sinovi Aronovi, svećenici, naslažu dijelove, s glavom i lojem, na drva što su na vatri na žrtveniku.  <span class="brojRetka" id="9">9</span>Drobina i noge neka se operu u vodi. A onda neka svećenik sve sažeže u kâd na žrtveniku. To je žrtva paljenica, žrtva paljena Jahvi na ugodan miris.</p><p class="pocetakParagrafa"> <span class="brojRetka" id="10">10</span>Ako bi htio prinijeti za žrtvu paljenicu od sitne stoke – od ovaca ili koza – neka prinese muško bez mane.  <span class="brojRetka" id="11">11</span>Neka ga zakolje pred Jahvom, na žrtveniku sa sjeverne strane. Neka zatim Aronovi sinovi, svećenici, zapljusnu žrtvenik krvlju sa svih strana.  <span class="brojRetka" id="12">12</span>Potom neka je rasijeku na dijelove, a svećenik neka ih, s glavom i lojem, naslaže na drva što su na vatri na žrtveniku.  <span class="brojRetka" id="13">13</span>Drobina i noge neka se operu u vodi. Onda svećenik neka sve prinese i na žrtveniku sažeže. To je žrtva paljenica, žrtva paljena Jahvi na ugodan miris.</p><p class="pocetakParagrafa"> <span class="brojRetka" id="14">14</span>Ako bi htio prinijeti Jahvi ptice kao žrtvu paljenicu, neka onda prinese grlicu ili golubića.  <span class="brojRetka" id="15">15</span>Neka ga svećenik prinese k žrtveniku i, zavrnuvši mu vratom, otkine glavu i na žrtveniku sažeže. Zatim neka mu krv iscijedi žrtveniku sa strane.  <span class="brojRetka" id="16">16</span>Neka mu gušu i perje ukloni i pobaca ih na istočnu stranu žrtvenika, na mjesto za otpatke.  <span class="brojRetka" id="17">17</span>Neka ga raspori duž obaju krila, ali neka ih ne rastavlja. Onda neka ga svećenik na žrtveniku sažeže na drvima što su na vatri. To je žrtva paljenica, žrtva paljena Jahvi na ugodan miris.’</p>