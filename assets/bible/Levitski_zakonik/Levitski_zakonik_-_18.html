<h4>Svetost bračnih odnosa</h4><p class="pocetakParagrafa"> <span class="brojRetka" id="1">1</span>Jahve reče Mojsiju:  <span class="brojRetka" id="2">2</span>»Govori Izraelcima i reci im: ‘Ja sam Jahve, Bog vaš.  <span class="brojRetka" id="3">3</span>Nemojte raditi kako se radi u zemlji egipatskoj, gdje ste boravili; niti radite kako se radi u zemlji kanaanskoj, kamo vas vodim; ne povodite se za njihovim običajima!  <span class="brojRetka" id="4">4</span>Vršite moje naredbe; vršite moje zapovijedi; prema njima hodite. Ja sam Jahve, Bog vaš.</p><p class="pocetakParagrafa"> <span class="brojRetka" id="5">5</span>Zato držite moje zakone i moje naredbe; tko ih vrši – u njima će naći život. Ja sam Jahve!</p><p class="pocetakParagrafa"> <span class="brojRetka" id="6">6</span>Neka se nitko od vas ne približuje svojoj krvnoj rodbini da otkriva njezinu golotinju. Ja sam Jahve!</p><p class="pocetakParagrafa"> <span class="brojRetka" id="7">7</span>Ne otkrivaj golotinje svoga oca ni golotinje svoje majke. Majka ti je, ne otkrivaj njezine golotinje!</p><p class="pocetakParagrafa"> <span class="brojRetka" id="8">8</span>Ne otkrivaj golotinje žene svoga oca! I to je golotinja tvoga oca!</p><p class="pocetakParagrafa"> <span class="brojRetka" id="9">9</span>Ne otkrivaj golotinje svoje sestre – kćeri svoga oca ili kćeri svoje majke – bila rođena u kući ili izvan nje!</p><p class="pocetakParagrafa"> <span class="brojRetka" id="10">10</span>Ne otkrivaj golotinje kćeri svoga sina niti golotinje kćeri svoje kćeri! Ta njihova je golotinja tvoja vlastita golotinja.</p><p class="pocetakParagrafa"> <span class="brojRetka" id="11">11</span>Ne otkrivaj golotinje kćeri žene svoga oca! Jer, rođena od tvog oca, ona ti je sestra.</p><p class="pocetakParagrafa"> <span class="brojRetka" id="12">12</span>Ne otkrivaj golotinje sestre svoga oca! Ona je krv tvoga oca.</p><p class="pocetakParagrafa"> <span class="brojRetka" id="13">13</span>Ne otkrivaj ni golotinje sestre svoje majke! Ta i ona je krv tvoje majke!</p><p class="pocetakParagrafa"> <span class="brojRetka" id="14">14</span>Ne otkrivaj golotinje svoga strica! To jest, nemoj se približavati njegovoj ženi. Ta ona je tvoja strina.</p><p class="pocetakParagrafa"> <span class="brojRetka" id="15">15</span>Ne otkrivaj golotinje svoje snahe! Ona je žena tvoga sina. Ne otkrivaj golotinje njezine.</p><p class="pocetakParagrafa"> <span class="brojRetka" id="16">16</span>Ne otkrivaj golotinje žene svoga brata! Ta to je golotinja tvoga brata.</p><p class="pocetakParagrafa"> <span class="brojRetka" id="17">17</span>Ne otkrivaj golotinje koje žene i njezine kćeri! Nemoj se ženiti kćerju njezina sina niti kćerju njezine kćeri te im golotinju otkrivati. Oni su krvna rodbina. To bi bila pokvarenost.</p><p class="pocetakParagrafa"> <span class="brojRetka" id="18">18</span>Ne uzimaj sebi koju ženu u isto vrijeme kad i njezinu sestru da je ljubomorom žalostiš otkrivajući golotinju ovoj preko nje za njezina života!</p><p class="pocetakParagrafa"> <span class="brojRetka" id="19">19</span>Ne približuj se ni jednoj ženi kad je u nečistoći svoga mjesečnog pranja da joj otkrivaš golotinju!</p><p class="pocetakParagrafa"> <span class="brojRetka" id="20">20</span>Ne lijegaj sa ženom bližnjega svoga; od nje bi postao nečist.</p><p class="pocetakParagrafa"> <span class="brojRetka" id="21">21</span>Ne smiješ dopuštati da koje tvoje dijete bude žrtvovano Moleku; ne smiješ tako obeščašćivati ime Boga svoga. Ja sam Jahve!</p><p class="pocetakParagrafa"> <span class="brojRetka" id="22">22</span>Ne lijegaj s muškarcem kako se liježe sa ženom! To bi bila grozota.</p><p class="pocetakParagrafa"> <span class="brojRetka" id="23">23</span>Da nisi legao ni s jednom životinjom – od nje bi postao nečist. Žena ne smije stati pred životinju da se s njom pari. To bi bila krajnja opačina.</p><p class="pocetakParagrafa"> <span class="brojRetka" id="24">24</span>Ničim se od toga nemojte onečišćavati! Ta svim su se tim onečišćavali narodi koje ja ispred vas tjeram.  <span class="brojRetka" id="25">25</span>I zemlja je postala nečista. Zato ću kazniti njezinu opačinu, i zemlja će ispljuvati svoje stanovnike.  <span class="brojRetka" id="26">26</span>Vi pak držite moje zakone i moje naredbe: ni jedne od tih opačina nemojte počinjati – ni vi ni stranac koji među vama boravi.  <span class="brojRetka" id="27">27</span>Sve je te zloće počinjao svijet koji je bio u toj zemlji prije vas te je zemlja postala nečista.  <span class="brojRetka" id="28">28</span>Neće li, ako je učinite nečistom, zemlja ispljuvati i vas kako je ispljuvala narod koji je bio prije vas?  <span class="brojRetka" id="29">29</span>Jest, svi koji bi počinili bilo koju od tih zloća bit će odstranjeni iz svoga naroda.  <span class="brojRetka" id="30">30</span>Zato držite moje zapovijedi; nemojte se podavati ni jednome od onih odvratnih običaja što su se održavali prije vas; tako se njima nećete onečistiti. Ja sam Jahve, Bog vaš!’«</p>