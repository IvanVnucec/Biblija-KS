<h4>Žrtva pričesnica</h4><p class="pocetakParagrafa"> <span class="brojRetka" id="1">1</span>‘Ako tko prinosi žrtvu pričesnicu te ako prinosi goveče – žensko ili muško – neka je bez mane što prinosi pred Jahvom.  <span class="brojRetka" id="2">2</span>Neka stavi svoju ruku na glavu svoje žrtve i zakolje je na ulazu u Šator sastanka. Neka zatim Aronovi sinovi, svećenici, zapljusnu krvlju sve strane žrtvenika.  <span class="brojRetka" id="3">3</span>Od žrtve pričesne, kao žrtvu paljenu, neka prinese loj što omotava drobinu, sav loj što je oko drobine;  <span class="brojRetka" id="4">4</span>oba bubrega i loj što je na njima i na slabinama; pa privjesak s jetre: neka i njega s bubrezima izvadi.  <span class="brojRetka" id="5">5</span>Zatim neka Aronovi sinovi te dijelove sažegu na žrtveniku sa žrtvom paljenicom koja bude na drvima na vatri. To neka je žrtva paljena Jahvi na ugodan miris.</p><p class="pocetakParagrafa"> <span class="brojRetka" id="6">6</span>Ako tko prinosi za žrtvu pričesnicu od sitne stoke Jahvi, neka prinese bez mane, bilo muško ili žensko.  <span class="brojRetka" id="7">7</span>Ako na dar prinosi ovcu, neka je prinese pred Jahvom.  <span class="brojRetka" id="8">8</span>Neka stavi svoju ruku na glavu svoje žrtve i neka je zakolje pred Šatorom sastanka. Zatim neka Aronovi sinovi zapljusnu njezinom krvlju sve strane žrtvenika.  <span class="brojRetka" id="9">9</span>Od žrtve pričesnice neka prinesu žrtvu paljenu Jahvi: njezin loj, cio pretili rep, otkinuvši ga tik uz hrptenjaču; loj što omotava drobinu, sav loj što je oko drobine;  <span class="brojRetka" id="10">10</span>oba bubrega i loj što je na njima i na slabinama; pa privjesak s jetre: neka i njega s bubrezima izvadi.  <span class="brojRetka" id="11">11</span>Onda neka svećenik to sažeže na žrtveniku u kâd – kao hranu vatre u čast Jahvi.</p><p class="pocetakParagrafa"> <span class="brojRetka" id="12">12</span>Ako li prinosi kozu, neka je prinese pred Jahvom:  <span class="brojRetka" id="13">13</span>neka stavi svoju ruku na glavu svoje žrtve i neka je zakolje pred Šatorom sastanka. Neka zatim Aronovi sinovi zapljusnu njezinom krvlju sve strane žrtvenika.  <span class="brojRetka" id="14">14</span>Onda neka od nje prinese, kao paljenu žrtvu Jahvi, loj što omotava drobinu, sav loj što je oko drobine;  <span class="brojRetka" id="15">15</span>oba bubrega i loj što je na njima i na slabinama; pa privjesak s jetre; neka i njega s bubrezima izvadi.  <span class="brojRetka" id="16">16</span>Onda neka ih svećenik sažeže na žrtveniku – žrtvu paljenu Jahvi na ugodan miris. Sav loj pripada Jahvi.  <span class="brojRetka" id="17">17</span>Neka ovo bude zakon za sva vremena svim vašim naraštajima u kojem god mjestu budete boravili: nipošto ne smijete jesti ni loja ni krvi.’«</p>