<h4>Spolna nečistoća muškarca</h4><p class="pocetakParagrafa"> <span class="brojRetka" id="1">1</span>Jahve reče Mojsiju i Aronu:  <span class="brojRetka" id="2">2</span>»Govorite Izraelcima i kažite im: ‘Kad koji čovjek imadne izljev iz svoga tijela, njegov je izljev nečist.  <span class="brojRetka" id="3">3</span>Evo u čemu je njegova nečistoća ako ima taj izljev: ispusti li njegovo tijelo izljev ili ga zadrži, on je nečist.  <span class="brojRetka" id="4">4</span>Svaka postelja na koju legne onaj koji ima izljev neka je nečista; i svaki predmet na koji sjedne neka je nečist.  <span class="brojRetka" id="5">5</span>A svaki koji se dotakne njegove posteljine neka opere svoju odjeću, u vodi se okupa i nečistim ostane do večeri.  <span class="brojRetka" id="6">6</span>Tko god sjedne na predmet na kojemu je sjedio onaj koji je imao izljev neka opere svoju odjeću, u vodi se okupa i nečistim ostane do večeri.  <span class="brojRetka" id="7">7</span>Tko se dotakne tijela onoga koji je imao izljev neka opere svoju odjeću, u vodi se okupa i do večeri nečistim ostane.  <span class="brojRetka" id="8">8</span>Ako onaj koji ima izljev pljune na koga tko je čist, neka taj opere svoju odjeću, u vodi se okupa i nečistim ostane do večeri.  <span class="brojRetka" id="9">9</span>Neka je nečisto i svako sjedalo na koje za vožnje sjedne onaj koji ima izljev;  <span class="brojRetka" id="10">10</span>i tko se dotakne čega što je pod tim bolesnikom bilo neka je nečist do večeri. Tko ponese štogod takvo neka svoju odjeću opere, u vodi se okupa i ostane nečistim do večeri.  <span class="brojRetka" id="11">11</span>A svaki koga se onaj koji ima izljev dotakne neopranih ruku neka svoju odjeću opere, u vodi se okupa i ostane nečistim do večeri.  <span class="brojRetka" id="12">12</span>Zemljana posuda koje se dotakne onaj s izljevom neka se razbije, a svaki drveni sud neka se vodom ispere.</p><p class="pocetakParagrafa"> <span class="brojRetka" id="13">13</span>Kad se onaj koji ima izljev od toga izliječi, neka onda nabroji sedam dana za svoje očišćenje; neka opere svoju odjeću, okupa se u živoj vodi i neka je čist.  <span class="brojRetka" id="14">14</span>Osmoga pak dana neka uzme dvije grlice ili dva golubića, dođe pred Jahvu na ulaz u Šator sastanka pa ih svećeniku preda.  <span class="brojRetka" id="15">15</span>Neka ih svećenik prinese jedno kao žrtvu okajnicu, a drugo kao žrtvu paljenicu. Time će svećenik izvršiti obred pomirenja nad tim čovjekom za njegov izljev.</p><p class="pocetakParagrafa"> <span class="brojRetka" id="16">16</span>Kad čovjek imadne sjemeni izljev, neka u vodi okupa cijelo svoje tijelo i ostane nečistim do večeri.  <span class="brojRetka" id="17">17</span>Svaka haljina i svaka koža na koju dospije takav sjemeni izljev neka se u vodi opere i ostane nečistom do večeri.</p><p class="pocetakParagrafa"> <span class="brojRetka" id="18">18</span>Ako koja žena legne s kojim čovjekom i on ispusti sjeme, neka se okupaju u vodi i budu nečisti do večeri.’</p><p class="noviRedak"> <h4>Spolna nečistoća žene</h4><p class="pocetakParagrafa"> <span class="brojRetka" id="19">19</span>‘Kad žena imadne krvarenje, izljev krvi iz svoga tijela, neka ostane u svojoj nečistoći sedam dana; tko se god nje dotakne neka je nečist do večeri.  <span class="brojRetka" id="20">20</span>Na što god bi legla za svoje nečistoće neka je nečisto; na što god sjedne neka je nečisto.  <span class="brojRetka" id="21">21</span>Tko se dotakne njezine posteljine neka opere svoju odjeću, u vodi se okupa i do večeri ostane nečistim.  <span class="brojRetka" id="22">22</span>Tko god dotakne bilo koji predmet na kojemu je ona sjedila neka svoju odjeću opere, u vodi se okupa i nečist ostane do večeri.  <span class="brojRetka" id="23">23</span>A ako bi se dotakao čega što je bilo na njezinoj postelji ili na predmetu na kojem je ona sjedila, neka je nečist do večeri.  <span class="brojRetka" id="24">24</span>Ako koji čovjek s njom legne, njezina nečistoća za nj prianja, pa neka je nečist sedam dana. Svaka postelja na koju on legne neka je nečista.</p><p class="pocetakParagrafa"> <span class="brojRetka" id="25">25</span>Ako žena imadne krvarenje dulje vremena izvan svoga mjesečnog pranja, ili ako se njezino mjesečno pranje produžuje, neka se smatra nečistom sve vrijeme krvarenja kao da su dani njezina mjesečnog pranja.  <span class="brojRetka" id="26">26</span>Svaka postelja na koju legne za sve vrijeme svoga krvarenja bit će joj kao i postelja za njezina mjesečnog pranja. I svaki predmet na koji sjedne neka postane nečistim kao što bi bio nečist u vrijeme njezina mjesečnog pranja.  <span class="brojRetka" id="27">27</span>A svatko tko ih se dotakne neka je nečist; neka opere svoju odjeću, okupa se u vodi i ostane nečistim do večeri.</p><p class="pocetakParagrafa"> <span class="brojRetka" id="28">28</span>Ako ozdravi od svog krvarenja, neka namiri sedam dana, a poslije toga neka je čista.  <span class="brojRetka" id="29">29</span>Osmoga dana neka uzme dvije grlice ili dva golubića te ih donese svećeniku na ulaz u Šator sastanka.  <span class="brojRetka" id="30">30</span>Neka jedno svećenik prinese kao žrtvu okajnicu, a drugo kao žrtvu paljenicu. Tako će svećenik obaviti pred Jahvom obred pomirenja nad njom, za njezino nečisto krvarenje.’«</p><p class="noviRedak"> <h4>Zaključak</h4><p class="pocetakParagrafa"> <span class="brojRetka" id="31">31</span>»Odvraćajte Izraelce od njihovih nečistoća, da ne bi zbog njih pomrli oskvrnjujući moje Prebivalište koje se nalazi među njima.</p><p class="pocetakParagrafa"> <span class="brojRetka" id="32">32</span>To je propis za čovjeka koji ima izljev; za onoga koga čini nečistim sjemeni izljev;  <span class="brojRetka" id="33">33</span>za ženu u vrijeme nečistoće njezina mjesečnog pranja; za svakoga – bilo muško bilo žensko – tko imadne izljev, a tako i za čovjeka koji legne s onečišćenom ženom.«</p></p></p>