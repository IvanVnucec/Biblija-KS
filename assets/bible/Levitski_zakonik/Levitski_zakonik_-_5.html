<h4>5. Žrtva naknadnica i okajnica</h4><p class="pocetakParagrafa"> <span class="brojRetka" id="1">1</span>‘Zgriješi li tko tako što čuje riječi proklinjanja a odbije da svjedoči iako je mogao biti svjedokom jer je ili sam vidio ili doznao pa tako nosi krivnju na sebi;  <span class="brojRetka" id="2">2</span>ili ako tko dirne kakav nečist predmet, strv nečiste zvijeri, strv nečista živinčeta ili strv nečista puzavca – i u neznanju postane nečist i odgovoran;  <span class="brojRetka" id="3">3</span>ili kad se tko dotakne nečistoće čovječje, bilo to što mu drago od čega se nečistim postaje i toga ne bude svjestan, kad dozna, biva odgovoran;  <span class="brojRetka" id="4">4</span>nadalje, kad tko nepromišljeno izusti zakletvu na dobro ili zlo – na što se već čovjek nepromišljeno zaklinje – i toga ne bude svjestan, onda, kad dozna, biva odgovoran;</p><p class="pocetakParagrafa"> <span class="brojRetka" id="5">5</span>ako, dakle, tko postane odgovoran u bilo čemu od toga, neka prizna počinjeni grijeh.  <span class="brojRetka" id="6">6</span>I neka prinese Jahvi kao žrtvu naknadnicu za počinjeni grijeh jednu ženku od sitne stoke, janje ili kozle, kao žrtvu okajnicu. Neka svećenik izvrši nad njim obred pomirenja koji će ga osloboditi od njegova grijeha.’</p><p class="noviRedak"> <h4>6. Okajnica siromaha</h4><p class="pocetakParagrafa"> <span class="brojRetka" id="7">7</span>‘Ako mu sredstva ne dopuštaju da pribavi glavu sitne stoke, neka Jahvi, kao naknadnicu za počinjeni grijeh, prinese dvije grlice ili dva golubića; jedno kao žrtvu okajnicu, a drugo kao žrtvu paljenicu.  <span class="brojRetka" id="8">8</span>Neka ih donese svećeniku, a on neka najprije prinese ono što je određeno kao žrtva okajnica. Stisnuvši ga za vrat, neka mu slomi šiju, ali neka glave ne otkida.  <span class="brojRetka" id="9">9</span>Neka krvlju žrtve poškropi žrtvenik sa strane, a ostatak krvi neka se iscijedi podno žrtvenika. To je žrtva okajnica.  <span class="brojRetka" id="10">10</span>Onda neka drugo prinese kao žrtvu paljenicu prema propisu. Neka tako svećenik nad tim čovjekom izvrši obred pomirenja za grijeh koji je počinio, i bit će mu oprošteno.</p><p class="pocetakParagrafa"> <span class="brojRetka" id="11">11</span>Ako mu sredstva ne dopuštaju da pribavi dvije grlice ili dva golubića, neka Jahvi, u zadovoljštinu za počinjeni grijeh, prinese jednu desetinu efe najboljeg brašna. Ulja u nj neka ne ulijeva niti na nj tamjana stavlja jer je žrtva okajnica.  <span class="brojRetka" id="12">12</span>Kada to donese svećeniku, neka svećenik zagrabi punu pregršt kao spomen-žrtvu i na žrtveniku sažeže u čast Jahvi povrh paljenih žrtava. To je žrtva okajnica.  <span class="brojRetka" id="13">13</span>Neka tako svećenik izvrši nad tim čovjekom obred pomirenja za grijeh koji je počinio u bilo kojem od tih slučajeva, pa će mu biti oprošteno. Ono ostalo neka pripadne svećeniku kao i od žrtve prinosnice.’«</p><p class="noviRedak"> <h4>Još o žrtvi naknadnici</h4><p class="pocetakParagrafa"> <span class="brojRetka" id="14">14</span>Još reče Jahve Mojsiju:  <span class="brojRetka" id="15">15</span>»Ako tko počini pronevjerenje ogriješivši se nehotično o svete stvari Jahvine, neka za naknadu, kao žrtvu naknadnicu, prinese Jahvi, iz svoga stada, ovna bez mane, vrijedna – po tvojoj procjeni – najmanje dva šekela srebra – prema cijeni hramskog šekela.  <span class="brojRetka" id="16">16</span>Neka nadoknadi koliko se ogriješio o svete stvari i tome doda još petinu i neka dadne svećeniku. Neka svećenik nad njim izvrši obred pomirenja ovnom žrtve naknadnice, i bit će mu oprošteno.</p><p class="pocetakParagrafa"> <span class="brojRetka" id="17">17</span>Ako tko i ne znajući pogriješi i učini štogod što je Jahve zabranio, kriv je, pa neka snosi posljedice svoje krivnje.  <span class="brojRetka" id="18">18</span>Neka svećeniku dovede za naknadnicu iz svoga stada ovna bez mane, prema tvojoj procjeni. Neka svećenik nad tim čovjekom izvrši obred pomirenja za pogrešku što je počinio u neznanju, i bit će mu oprošteno.  <span class="brojRetka" id="19">19</span>To je žrtva naknadnica; on je doista bio odgovoran Jahvi.«</p><p class="pocetakParagrafa"> <span class="brojRetka" id="20">20</span>Jahve još reče Mojsiju:  <span class="brojRetka" id="21">21</span>»Kad se tko ogriješi i počini pronevjeru prema Jahvi prevarivši svoga bližnjega u pologu ili pohrani, a tako i krađom ili iskorištavanjem svoga bližnjega;  <span class="brojRetka" id="22">22</span>ili, nađe li što je bilo izgubljeno pa slaže i krivo se zakune u bilo kojem grijehu što ga čovjek može učiniti;  <span class="brojRetka" id="23">23</span>ako tko tako pogriješi i kriv postane, onda ono što je krađom oduzeo ili što je iskorištavanjem namakao; ili polog što mu je bio povjeren; ili izgubljenu stvar što ju je našao;  <span class="brojRetka" id="24">24</span>ili ono za što se bio krivo zakleo – neka u cijelosti vrati i, dodavši tome petinu, neka dadne onome kome pripada istoga dana kad spozna svoju krivnju.  <span class="brojRetka" id="25">25</span>Neka potom svećeniku za naknadu, kao žrtvu naknadnicu Jahvi, dovede iz svog stada jednoga ovna bez mane, prema tvojoj procjeni,  <span class="brojRetka" id="26">26</span>a svećenik neka nad tim čovjekom izvrši obred pomirenja pred Jahvom, i bit će mu oprošteno, ma kakvo bilo nedjelo kojega je krivac.«</p></p></p>