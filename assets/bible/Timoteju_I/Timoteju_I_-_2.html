<h3>2. TIMOTEJ – PROMICATELJ BOGOSLUŽJA I BOGOLJUBNOSTI</h3><p class="pocetakParagrafa"> <span class="brojRetka" id="1">1</span>Dakle, preporučujem prije svega da se obavljaju prošnje, molitve, molbenice i zahvalnice za sve ljude,  <span class="brojRetka" id="2">2</span>za kraljeve i sve koji su na vlasti, da provodimo miran i spokojan život u svoj bogoljubnosti i ozbiljnosti.  <span class="brojRetka" id="3">3</span>To je dobro i ugodno pred Spasiteljem našim Bogom,  <span class="brojRetka" id="4">4</span>koji hoće da se svi ljudi spase i dođu do spoznanja istine.  <span class="brojRetka" id="5">5</span>Jer jedan je Bog, jedan je i posrednik između Boga i ljudi, čovjek – Krist Isus,  <span class="brojRetka" id="6">6</span>koji sebe samoga dade kao otkup za sve. To je u svoje vrijeme dano svjedočanstvo,  <span class="brojRetka" id="7">7</span>za koje sam ja postavljen propovjednikom i apostolom – istinu govorim, ne lažem – učiteljem narodâ u vjeri i istini.</p><p class="pocetakParagrafa"> <span class="brojRetka" id="8">8</span>Hoću dakle da muškarci mole na svakome mjestu, podižući čiste ruke bez srdžbe i raspre;  <span class="brojRetka" id="9">9</span>isto tako žene – u doličnu držanju: neka se rese stidljivošću i razborom, ne pletenicama i zlatom ili biserjem ili skupocjenim odijelom,  <span class="brojRetka" id="10">10</span>nego – dobrim djelima, kako dolikuje ženama koje ispovijedaju bogoljubnost.  <span class="brojRetka" id="11">11</span>Žena neka u miru prima pouku sa svom podložnošću.  <span class="brojRetka" id="12">12</span>Poučavati pak ženi ne dopuštam, ni vladati nad mužem, nego – neka bude na miru.  <span class="brojRetka" id="13">13</span>Jer prvi je oblikovan Adam, onda Eva;  <span class="brojRetka" id="14">14</span>i Adam nije zaveden, a žena je zavedena, učinila prekršaj.  <span class="brojRetka" id="15">15</span>A spasit će se rađanjem djece ako ustraje u vjeri, ljubavi i posvećivanju, s razborom.</p>