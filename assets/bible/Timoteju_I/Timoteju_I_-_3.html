<h3>3. TIMOTEJ – PASTIR</h3><h4>Nadglednici</h4><p class="pocetakParagrafa"> <span class="brojRetka" id="1">1</span>Vjerodostojna je riječ: teži li tko za nadgledništvom, časnu službu želi.  <span class="brojRetka" id="2">2</span>Treba stoga da nadglednik bude besprijekoran, jedne žene muž, trijezan, razuman, sređen, gostoljubiv, sposoban poučavati,  <span class="brojRetka" id="3">3</span>ne vinu sklon, ne nasilan, nego popustljiv, ne ratoboran, ne srebroljubac;  <span class="brojRetka" id="4">4</span>da svojom kućom dobro upravlja i sinove drži u pokornosti sa svom ozbiljnošću –  <span class="brojRetka" id="5">5</span>a ne zna li netko svojom kućom upravljati, kako će se brinuti za Crkvu Božju? –  <span class="brojRetka" id="6">6</span>ne novoobraćenik da se ne bi uzoholio i pao pod osudu đavlovu.  <span class="brojRetka" id="7">7</span>A treba da ima i lijepo svjedočanstvo od onih vani, da ne bi u rug upao i zamku đavlovu.</p><p class="noviRedak"> <h4>Đakoni</h4><p class="pocetakParagrafa"> <span class="brojRetka" id="8">8</span>Đakoni isto tako treba da budu ozbiljni, ne dvolični, ne odani mnogom vinu ni prljavu dobitku –  <span class="brojRetka" id="9">9</span>imajući otajstvo vjere u čistoj savjesti.  <span class="brojRetka" id="10">10</span>I neka se najprije iskušavaju, pa onda, budu li besprigovorni, neka obavljaju službu.</p><p class="pocetakParagrafa"> <span class="brojRetka" id="11">11</span>Žene isto tako neka budu ozbiljne, ne klevetnice, nego trijezne, vjerne u svemu.</p><p class="pocetakParagrafa"> <span class="brojRetka" id="12">12</span>Đakoni neka budu jedne žene muževi, neka dobro upravljaju djecom i svojim kućama.  <span class="brojRetka" id="13">13</span>Jer oni koji dobro obavljaju službu, stječu častan položaj i veliku smjelost u vjeri, vjeri u Isusu Kristu.</p><p class="noviRedak"> <h4>Crkva i Otajstvo pobožnosti</h4><p class="pocetakParagrafa"> <span class="brojRetka" id="14">14</span>Ovo ti pišem u nadi da ću ubrzo doći k tebi,  <span class="brojRetka" id="15">15</span>a okasnim li, da znaš kako se treba vladati u kući Božjoj, koja je Crkva Boga živoga, stup i uporište istine.  <span class="brojRetka" id="16">16</span>Da, po sveopćem uvjerenju, veliko je Otajstvo pobožnosti:</p><p class="noviRedak"> </p><p class="stih2">On, očitovan u tijelu,</p><p class="stih2">opravdan u Duhu,</p><p class="stih2">viđen od anđelâ,</p><p class="stih2">propovijedan među narodima,</p><p class="stih2">vjerovan u svijetu,</p><p class="stih2">uznesen u slavu.</p></p></p>