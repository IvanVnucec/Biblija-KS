<h4>3. uvjet: kloniti se antikristâ</h4><p class="pocetakParagrafa"> <span class="brojRetka" id="1">1</span>Ljubljeni,</p><p class="stih2">ne vjerujte svakom duhu,</p><p class="stih1">nego provjeravajte duhove jesu li od Boga,</p><p class="stih1">jer su mnogi lažni proroci izišli u svijet.</p><p class="stih1"> <span class="brojRetka" id="2">2</span>Po ovom prepoznajete Duha Božjega:</p><p class="stih1">svaki duh koji ispovijeda</p><p class="stih1">da je Isus Krist došao u tijelu,</p><p class="stih1">od Boga je.</p><p class="stih1"> <span class="brojRetka" id="3">3</span>A nijedan duh koji ne ispovijeda takva Isusa,</p><p class="stih1">nije od Boga:</p><p class="stih1">on je Antikristov,</p><p class="stih1">a za nj ste čuli da dolazi</p><p class="stih1">i sad je već na svijetu.</p><p class="stih1"> <span class="brojRetka" id="4">4</span>Vi ste, dječice, od Boga</p><p class="stih1">i pobijedili ste ih</p><p class="stih1">jer je moćniji Onaj koji je u vama</p><p class="stih1">nego onaj koji je u svijetu.</p><p class="stih1"> <span class="brojRetka" id="5">5</span>Oni su od svijeta,</p><p class="stih1">zato iz svijeta govore</p><p class="stih1">i svijet ih sluša.</p><p class="stih1"> <span class="brojRetka" id="6">6</span>Mi smo od Boga.</p><p class="stih1">Tko poznaje Boga, nas sluša,</p><p class="stih1">a tko nije od Boga, ne sluša nas.</p><p class="stih1">Po tom prepoznajemo Duha istine</p><p class="stih1">i duha zablude.</p><h2>III. NA IZVORIMA LJUBAVI I VJERE</h2><h4>1. Na izvoru ljubavi</h4><p class="stih1"> <span class="brojRetka" id="7">7</span>Ljubljeni,</p><p class="stih1">ljubimo jedni druge jer ljubav je od Boga;</p><p class="stih1">i svaki koji ljubi,</p><p class="stih1">od Boga je rođen i poznaje Boga.</p><p class="stih1"> <span class="brojRetka" id="8">8</span>Tko ne ljubi, ne upozna Boga</p><p class="stih1">jer Bog je ljubav.</p><p class="stih1"> <span class="brojRetka" id="9">9</span>U ovom se očitova ljubav Božja u nama:</p><p class="stih1">Bog Sina svoga jedinorođenoga posla u svijet</p><p class="stih1">da živimo po njemu.</p><p class="stih1"> <span class="brojRetka" id="10">10</span>U ovom je ljubav:</p><p class="stih1">ne da smo mi ljubili Boga,</p><p class="stih1">nego – on je ljubio nas</p><p class="stih1">i poslao Sina svoga</p><p class="stih1">kao pomirnicu za grijehe naše.</p><p class="stih1"> <span class="brojRetka" id="11">11</span>Ljubljeni,</p><p class="stih1">ako je Bog tako ljubio nas,</p><p class="stih1">i mi smo dužni ljubiti jedni druge.</p><p class="stih1"> <span class="brojRetka" id="12">12</span>Boga nitko nikada ne vidje.</p><p class="stih1">Ako ljubimo jedni druge,</p><p class="stih1">Bog ostaje u nama,</p><p class="stih1">i ljubav je njegova u nama savršena.</p><p class="stih1"> <span class="brojRetka" id="13">13</span>Po ovom znamo da ostajemo u njemu</p><p class="stih1">i on u nama:</p><p class="stih1">od Duha nam je svoga dao.</p><p class="stih1"> <span class="brojRetka" id="14">14</span>I mi smo vidjeli i svjedočimo</p><p class="stih1">da je Otac poslao Sina kao Spasitelja svijeta.</p><p class="stih1"> <span class="brojRetka" id="15">15</span>Tko ispovijeda da je Isus Sin Božji,</p><p class="stih1">Bog ostaje u njemu, i on u Bogu.</p><p class="stih1"> <span class="brojRetka" id="16">16</span>I mi smo upoznali ljubav</p><p class="stih1">koju Bog ima prema nama</p><p class="stih1">i povjerovali joj.</p><p class="stih1">Bog je ljubav</p><p class="stih1">i tko ostaje u ljubavi,</p><p class="stih1">u Bogu ostaje, i Bog u njemu.</p><p class="stih1"> <span class="brojRetka" id="17">17</span>U ovom je savršenstvo</p><p class="stih1">naše uzajamne ljubavi:</p><p class="stih1">imamo pouzdanje na Sudnji dan</p><p class="stih1">jer kakav je on,</p><p class="stih1">takvi smo i mi u ovom svijetu.</p><p class="stih1"> <span class="brojRetka" id="18">18</span>Straha u ljubavi nema,</p><p class="stih1">nego savršena ljubav izgoni strah;</p><p class="stih1">jer strah je muka</p><p class="stih1">i tko se boji, nije savršen u ljubavi.</p><p class="stih1"> <span class="brojRetka" id="19">19</span>Mi ljubimo</p><p class="stih1">jer on nas prije uzljubi.</p><p class="stih1"> <span class="brojRetka" id="20">20</span>Rekne li tko: »Ljubim Boga«,</p><p class="stih1">a mrzi brata svog,</p><p class="stih1">lažac je.</p><p class="stih1">Jer tko ne ljubi svoga brata kojega vidi,</p><p class="stih1">Boga kojega ne vidi ne može ljubiti.</p><p class="stih1"> <span class="brojRetka" id="21">21</span>I ovu zapovijed imamo od njega:</p><p class="stih1">Tko ljubi Boga, da ljubi i brata svoga.</p>