<h4>Ozdravljenje uzetoga</h4><p class="pocetakParagrafa"> <span class="brojRetka" id="1">1</span>I pošto nakon nekoliko dana opet uđe u Kafarnaum, pročulo se da je u kući.  <span class="brojRetka" id="2">2</span>I skupiše se mnogi te više nije bilo mjesta ni pred vratima. On im navješćivaše Riječ.  <span class="brojRetka" id="3">3</span>I dođu noseći k njemu uzetoga. Nosila ga četvorica.  <span class="brojRetka" id="4">4</span>Budući da ga zbog mnoštva nisu mogli unijeti k njemu, otkriju krov nad mjestom gdje bijaše Isus. Načinivši otvor, spuste postelju na kojoj je uzeti ležao.  <span class="brojRetka" id="5">5</span>Vidjevši njihovu vjeru, kaže Isus uzetome: »Sinko! Otpuštaju ti se grijesi.«  <span class="brojRetka" id="6">6</span>Sjedjeli su ondje neki pismoznanci koji počeše mudrovati u sebi:  <span class="brojRetka" id="7">7</span>»Što to ovaj govori? Huli! Ta tko može grijehe otpuštati doli Bog jedini?«  <span class="brojRetka" id="8">8</span>Isus duhom odmah proniknu da tako mudruju u sebi, pa će im: »Što to mudrujete u sebi?  <span class="brojRetka" id="9">9</span>Ta što je lakše? Reći uzetomu: ‘Otpuštaju ti se grijesi’ ili reći: ‘Ustani, uzmi svoju postelju i hodi’?  <span class="brojRetka" id="10">10</span>Ali da znate: vlastan je Sin Čovječji na zemlji otpuštati grijehe!« I reče uzetomu:  <span class="brojRetka" id="11">11</span>»Tebi zapovijedam, ustani, uzmi postelju i pođi kući!«  <span class="brojRetka" id="12">12</span>I on usta, uze odmah postelju i iziđe na očigled svima. Svi su zaneseni slavili Boga govoreći: »Takvo što nikad još ne vidjesmo!«</p><p class="noviRedak"> <h4>Poziv Levija. Gozba s grešnicima</h4><p class="pocetakParagrafa"> <span class="brojRetka" id="13">13</span>Isus ponovno iziđe k moru. Sve je ono mnoštvo grnulo k njemu i on ih poučavaše.  <span class="brojRetka" id="14">14</span>Prolazeći ugleda Levija Alfejeva gdje sjedi u carinarnici. I kaže mu: »Pođi za mnom!« On usta i pođe za njim.</p><p class="pocetakParagrafa"> <span class="brojRetka" id="15">15</span>Kada zatim Isus bijaše za stolom u njegovoj kući, nađoše se za stolom s njime i njegovim učenicima i mnogi carinici i grešnici. Bilo ih je uistinu mnogo. A slijedili su ga  <span class="brojRetka" id="16">16</span>i pismoznanci farizejske sljedbe pa vidjevši da jede s grešnicima i carinicima, rekoše njegovim učenicima: »Zašto jede s carinicima i grešnicima?«  <span class="brojRetka" id="17">17</span>Čuvši to, Isus im reče: »Ne treba zdravima liječnika, nego bolesnima! Ne dođoh zvati pravednike, nego grešnike.«</p><p class="noviRedak"> <h4>Rasprava o postu</h4><p class="pocetakParagrafa"> <span class="brojRetka" id="18">18</span>Ivanovi su učenici i farizeji postili. I dođu neki i kažu mu: »Zašto učenici Ivanovi i učenici farizejski poste, a tvoji učenici ne poste?«  <span class="brojRetka" id="19">19</span>Nato im Isus reče: »Mogu li svatovi postiti dok je zaručnik s njima? Dokle god imaju zaručnika sa sobom, ne mogu postiti.  <span class="brojRetka" id="20">20</span>Doći će već dani kad će im se ugrabiti zaručnik i tada će postiti u onaj dan!«</p><p class="pocetakParagrafa"> <span class="brojRetka" id="21">21</span>»Nitko ne prišiva krpe od sirova sukna na staro odijelo. Inače nova zakrpa vuče sa starog odijela pa nastane još veća rupa.«</p><p class="pocetakParagrafa"> <span class="brojRetka" id="22">22</span>»I nitko ne ulijeva novo vino u stare mješine. Inače će vino poderati mješine pa propade i vino i mješine. Nego – novo vino u nove mješine!«</p><p class="noviRedak"> <h4>Trganje klasja u subotu</h4><p class="pocetakParagrafa"> <span class="brojRetka" id="23">23</span>Jedne je subote prolazio kroz usjeve. Njegovi učenici počeše putem trgati klasje. A farizeji mu rekoše:  <span class="brojRetka" id="24">24</span>»Gle! Zašto čine što subotom nije dopušteno?«</p><p class="pocetakParagrafa"> <span class="brojRetka" id="25">25</span>Isus im odgovori: »Zar nikad niste čitali što učini David kad ogladnje te se nađe u potrebi on i njegovi pratioci?  <span class="brojRetka" id="26">26</span>Kako za velikog svećenika Ebjatara uđe u dom Božji i pojede prinesene kruhove kojih ne smije jesti nitko osim svećenika; a on dade i svojim pratiocima?«</p><p class="pocetakParagrafa"> <span class="brojRetka" id="27">27</span>I govoraše im: »Subota je stvorena radi čovjeka, a ne čovjek radi subote.  <span class="brojRetka" id="28">28</span>Tako, Sin Čovječji gospodar je subote!«</p></p></p></p>