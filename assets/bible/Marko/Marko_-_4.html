<h4>Isus govori u prispodobama</h4><p class="pocetakParagrafa"> <span class="brojRetka" id="1">1</span>I poče opet poučavati uz more. I zgrnu se k njemu silan svijet te on uđe u lađu i sjede na moru, a sve ono mnoštvo bijaše uz more, na kopnu.</p><p class="pocetakParagrafa"> <span class="brojRetka" id="2">2</span>Poučavao ih je u prispodobama mnogočemu. Govorio im u pouci:</p><p class="noviRedak"> <h4>Prispodoba o sijaču</h4><p class="pocetakParagrafa"> <span class="brojRetka" id="3">3</span>»Poslušajte! Gle, iziđe sijač sijati.  <span class="brojRetka" id="4">4</span>I dok je sijao, poneko zrno pade uz put, dođoše ptice i pozobaše ga.  <span class="brojRetka" id="5">5</span>Neko opet pade na kamenito tlo gdje nemaše dosta zemlje. Odmah izniknu jer nemaše duboke zemlje.  <span class="brojRetka" id="6">6</span>Ali kad ogranu sunce, izgorje; i jer nemaše korijena, osuši se.  <span class="brojRetka" id="7">7</span>Neko opet pade u trnje i trnje uzraste i uguši ga te ploda ne donese.  <span class="brojRetka" id="8">8</span>Neko napokon pade u dobru zemlju i dade plod, razraste se i razmnoži, te donese: jedno tridesetostruko, jedno šezdesetostruko, jedno stostruko.«</p><p class="pocetakParagrafa"> <span class="brojRetka" id="9">9</span>I doda: »Tko ima uši da čuje, neka čuje!«</p><p class="noviRedak"> <h4>Svrha prispodoba</h4><p class="pocetakParagrafa"> <span class="brojRetka" id="10">10</span>Kad bijaše nasamo, oni oko njega zajedno s dvanaestoricom pitahu ga o prispodobama.  <span class="brojRetka" id="11">11</span>I govoraše im: »Vama je dano otajstvo kraljevstva Božjega, a onima vani sve biva u prispodobama:</p><p class="noviRedak"> </p><p class="stih1"> <span class="brojRetka" id="12">12</span>da gledaju, gledaju – i ne vide,</p><p class="stih2">slušaju, slušaju – i ne razumiju,</p><p class="stih1">da se ne obrate</p><p class="stih2">pa da im se otpusti.«</p><p class="noviRedak"> <h4>Tumačenje prispodobe o sijaču</h4><p class="pocetakParagrafa"> <span class="brojRetka" id="13">13</span>I kaže im: »Zar ne znate tu prispodobu? Kako ćete onda razumjeti prispodobe uopće?  <span class="brojRetka" id="14">14</span>Sijač sije Riječ.  <span class="brojRetka" id="15">15</span>Oni uz put, gdje je Riječ posijana, jesu oni kojima, netom čuju, odmah dolazi Sotona i odnosi Riječ u njih posijanu.  <span class="brojRetka" id="16">16</span>Zasijani na tlo kamenito jesu oni koji kad čuju Riječ, odmah je s radošću prime,  <span class="brojRetka" id="17">17</span>ali nemaju u sebi korijena, nego su nestalni: kad nastane nevolja ili progonstvo zbog Riječi, odmah se sablazne.  <span class="brojRetka" id="18">18</span>A drugi su oni u trnje zasijani. To su oni koji poslušaju Riječ,  <span class="brojRetka" id="19">19</span>ali nadošle brige vremenite, zavodljivost bogatstva i ostale požude uguše Riječ te ona ostane bez ploda.  <span class="brojRetka" id="20">20</span>A zasijani na dobru zemlju jesu oni koji čuju i prime Riječ te urode: tridesetostruko, šezdesetostruko, stostruko.</p><p class="noviRedak"> <h4>Prispodoba o svjetiljci i o mjeri: shvaćanje evanđelja</h4><p class="pocetakParagrafa"> <span class="brojRetka" id="21">21</span>I govoraše im: »Unosi li se svjetiljka da se pod posudu stavi ili pod postelju? Zar ne da se stavi na svijećnjak?  <span class="brojRetka" id="22">22</span>Ta ništa nije zastrto, osim zato da se očituje; i ništa skriveno, osim zato da dođe na vidjelo!  <span class="brojRetka" id="23">23</span>Ima li tko uši da čuje, neka čuje.«</p><p class="pocetakParagrafa"> <span class="brojRetka" id="24">24</span>I govoraše im: »Pazite što slušate. Mjerom kojom mjerite mjerit će vam se. I nadodat će vam se.  <span class="brojRetka" id="25">25</span>Doista, onomu tko ima dat će se, a onomu tko nema oduzet će se i ono što ima.«</p><p class="noviRedak"> <h4>Prispodoba o sjemenu koje samo raste</h4><p class="pocetakParagrafa"> <span class="brojRetka" id="26">26</span>I govoraše im: »Kraljevstvo je Božje kao kad čovjek baci sjeme u zemlju.  <span class="brojRetka" id="27">27</span>Spavao on ili bdio, noću i danju sjeme klija i raste – sam ne zna kako;  <span class="brojRetka" id="28">28</span>zemlja sama od sebe donosi plod: najprije stabljiku, onda klas i napokon puno zrnja na klasu.  <span class="brojRetka" id="29">29</span>A čim plod dopusti, brže se on laća srpa jer eto žetve.«</p><p class="noviRedak"> <h4>Prispodoba o gorušičinu zrnu</h4><p class="pocetakParagrafa"> <span class="brojRetka" id="30">30</span>I govoraše: »Kako da prispodobimo kraljevstvo nebesko ili u kojoj da ga prispodobi iznesemo?  <span class="brojRetka" id="31">31</span>Kao kad se gorušičino zrno posije u zemlju. Manje od svega sjemenja na zemlji,  <span class="brojRetka" id="32">32</span>jednoć posijano, naraste i postane veće od svega povrća pa potjera velike grane te se pod sjenom njegovom gnijezde ptice nebeske.«</p><p class="noviRedak"> <h4>Zaključak o prispodobama</h4><p class="pocetakParagrafa"> <span class="brojRetka" id="33">33</span>Mnogim takvim prispodobama navješćivaše im Riječ, kako već mogahu slušati.  <span class="brojRetka" id="34">34</span>Bez prispodobe im ne govoraše, a nasamo bi svojim učenicima sve razjašnjavao.</p><p class="noviRedak"> <h4>Stišana oluja</h4><p class="pocetakParagrafa"> <span class="brojRetka" id="35">35</span>Uvečer istoga dana kaže im: »Prijeđimo prijeko!«  <span class="brojRetka" id="36">36</span>Oni otpuste mnoštvo i povezu Isusa kako već bijaše u lađi. A pratile su ga i druge lađe.  <span class="brojRetka" id="37">37</span>Najednom nasta žestoka oluja, na lađu navale valovi te su je već gotovo napunili.  <span class="brojRetka" id="38">38</span>A on na krmi spavaše na uzglavku. Probude ga i kažu mu: »Učitelju! Zar ne mariš što ginemo?«  <span class="brojRetka" id="39">39</span>On se probudi, zaprijeti vjetru i reče moru: »Utihni! Umukni!« I smiri se vjetar i nasta velika utiha.  <span class="brojRetka" id="40">40</span>Tada im reče: »Što ste bojažljivi? Kako nemate vjere?«  <span class="brojRetka" id="41">41</span>Oni se silno prestrašiše pa se zapitkivahu: »Tko li je ovaj da mu se i vjetar i more pokoravaju?«</p></p></p></p></p></p></p></p></p>