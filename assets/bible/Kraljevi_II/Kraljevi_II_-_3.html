<h3>2. MOAPSKI RAT</h3><h4>Uvod u Joramovo kraljevanje u Izraelu</h4><p class="pocetakParagrafa"> <span class="brojRetka" id="1">1</span>Joram, sin Ahabov, zakralji se nad Izraelom u Samariji osamnaeste godine Jošafatova kraljevanja u Judeji. I vladao je dvanaest godina.  <span class="brojRetka" id="2">2</span>Činio je što je zlo u očima Jahvinim, ali ne kao njegov otac i mati, jer je uklonio Baalov stup što ga bijaše podigao njegov otac.  <span class="brojRetka" id="3">3</span>Ali je prianjao uz grijeh kojim je Jeroboam, sin Nebatov, zavodio Izraela; i nije odstupao od njega.</p><p class="noviRedak"> <h4>Ratni pohod Izraelaca i Judejaca protiv Moabaca</h4><p class="pocetakParagrafa"> <span class="brojRetka" id="4">4</span>Meša, kralj moapski, bio je stočar i slao je izraelskom kralju u danak stotinu tisuća janjaca i vunu od stotine tisuća ovnova.  <span class="brojRetka" id="5">5</span>Ali kad je umro Ahab, pobuni se kralj moapski protiv izraelskog kralja.</p><p class="pocetakParagrafa"> <span class="brojRetka" id="6">6</span>U to je baš vrijeme kralj Joram izišao iz Samarije i izvršio smotru svih Izraelaca.  <span class="brojRetka" id="7">7</span>Zatim je poručio judejskom kralju Jošafatu: »Moapski se kralj pobunio protiv mene. Hoćeš li sa mnom u rat protiv Moabaca?« Judejski kralj odgovori: »Hoću! Ja kao ti, moj narod kao tvoj narod, moji konji kao i tvoji konji.«  <span class="brojRetka" id="8">8</span>I doda: »Kojim ćemo putem?« A drugi mu odgovori: »Kroz Edomsku pustinju.«</p><p class="pocetakParagrafa"> <span class="brojRetka" id="9">9</span>I tako krenu izraelski kralj s judejskim kraljem i s kraljem edomskim. Sedam su dana lutali, a nije bilo vode četama ni stoci koja je išla za njima.  <span class="brojRetka" id="10">10</span>Tada povika kralj izraelski: »Jao, Jahve je pozvao ova tri kralja da ih preda u ruke Moapcima!«  <span class="brojRetka" id="11">11</span>Ali Jošafat reče: »Nema li tu proroka Jahvina da se preko njega posavjetujemo s Jahvom?« Tada odgovori jedan između slugu izraelskoga kralja: »Ovdje je Elizej, sin Šafatov, koji je lijevao vodu na Ilijine ruke.«  <span class="brojRetka" id="12">12</span>Jošafat reče: »U njega je riječ Božja.« I kralj izraelski, kralj judejski i kralj edomski odoše Elizeju.</p><p class="pocetakParagrafa"> <span class="brojRetka" id="13">13</span>A Elizej reče kralju izraelskom: »Što ja imam s tobom? Potraži proroke svoga oca i proroke svoje majke!« Izraelski kralj odgovori mu: »Ne! Jer Jahve je pozvao ova tri kralja da ih preda u ruke Moapcima.«  <span class="brojRetka" id="14">14</span>Elizej uzvrati: »Tako mi živoga Jahve Sebaota, komu služim, kad ne bih gledao na judejskog kralja Jošafata, ne bih ti obraćao pažnje niti bih te pogledao.  <span class="brojRetka" id="15">15</span>Sada mi dovedite svirača.«</p><p class="pocetakParagrafa">I dok je glazbenik svirao, siđe ruka Jahvina nada nj.  <span class="brojRetka" id="16">16</span>I on reče: »Ovako veli Jahve: ‘Iskopajte u ovoj dolini mnogo jama.  <span class="brojRetka" id="17">17</span>Jer ovako veli Jahve: nećete osjetiti vjetra niti ćete vidjeti dažda, a ova će se dolina napuniti vodom. I pit ćete vi, vaša marva i vaša stoka.’  <span class="brojRetka" id="18">18</span>Ali to još nije ništa u očima Jahve: on će predati Moab u vaše ruke.  <span class="brojRetka" id="19">19</span>Vi ćete zauzeti sve utvrđene gradove, posjeći sve plodno drveće, zatrpati sve izvore i opustošiti najbolja polja: kamenjem ćete ih zasijati.«</p><p class="pocetakParagrafa"> <span class="brojRetka" id="20">20</span>I doista, ujutro, u vrijeme kad se prinosi žrtva, dođe voda od Edoma i preplavi svu okolinu.</p><p class="pocetakParagrafa"> <span class="brojRetka" id="21">21</span>Kad su Moapci čuli da su kraljevi došli s njima ratovati, pozvaše sve koji bijahu sposobni za oružje i postaviše ih na granicu.</p><p class="pocetakParagrafa"> <span class="brojRetka" id="22">22</span>Kad su ujutro ustali i kad je sunce granulo nad onom vodom, Moapcima se sa strane voda učini crvenom kao krv.  <span class="brojRetka" id="23">23</span>I rekoše: »To je krv! Zacijelo su se kraljevi međusobno pobili i jedan drugoga pogubili. A sada: na plijen, Moapci!«</p><p class="pocetakParagrafa"> <span class="brojRetka" id="24">24</span>Ali kad su stigli do izraelskog tabora, digoše se Izraelci i potukoše Moapce, tako te ovi pobjegoše pred njima. A Izraelci pojuriše da dotuku Moapce.  <span class="brojRetka" id="25">25</span>Razorili su im gradove, bacali svaki po kamen na najbolje njive da ih zaspu, zatrpali izvore i posjekli sve plodno drveće. Konačno, ostao je samo grad Kir Harešet; praćari su ga opkolili i tukli ga.  <span class="brojRetka" id="26">26</span>Kada je moapski kralj vidio da neće izdržati bitku, uze sa sobom sedam stotina ljudi naoružanih mačevima, pokuša se probiti i doći do kralja edomskog, ali ne uspje.  <span class="brojRetka" id="27">27</span>Tada uze svoga sina prvenca, koji ga imaše naslijediti, i prinese ga kao paljenicu na zidu.</p><p class="pocetakParagrafa">To se tako silno zgadilo Izraelcima te odoše od njih i vratiše se u svoju zemlju.</p></p>