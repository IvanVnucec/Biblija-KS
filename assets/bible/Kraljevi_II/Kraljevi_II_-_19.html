<h4>Pitanja proroku Izaiji</h4><p class="pocetakParagrafa"> <span class="brojRetka" id="1">1</span>Čuvši to, kralj Ezekija razdrije svoje haljine, obuče kostrijet i ode u dom Jahvin.  <span class="brojRetka" id="2">2</span>Zatim posla Elijakima, upravitelja dvora, pisara Šebnu i svećeničke starješine, odjevene u kostrijet, k proroku Izaiji, sinu Amosovu.  <span class="brojRetka" id="3">3</span>Oni mu rekoše: »Ovako veli Ezekija: ‘Ovo je dan nevolje, kazne i rugla. Prispješe djeca do rođenja, a nema snage da se rode.  <span class="brojRetka" id="4">4</span>Možda je Jahve, Bog tvoj, čuo što je rekao veliki peharnik koga je asirski kralj, gospodar njegov, poslao da se izruguje Bogu živome i možda će Jahve, Bog tvoj, kazniti riječi koje je čuo! Pomoli se pobožno za Ostatak koji je još preostao.’«</p><p class="pocetakParagrafa"> <span class="brojRetka" id="5">5</span>Kad su sluge kralja Ezekije stigle k Izaiji,  <span class="brojRetka" id="6">6</span>on im reče: »Kažite svome gospodaru: ‘Ovako veli Jahve: Ne boj se riječi koje si čuo kada su na me hulile sluge kralja asirskoga.  <span class="brojRetka" id="7">7</span>Udahnut ću u njega duh i kad čuje jednu vijest, vratit će se u svoju zemlju. I učinit ću da u svojoj zemlji pogine od mača.’«</p><p class="noviRedak"> <h4>Povlačenje velikog peharnika</h4><p class="pocetakParagrafa"> <span class="brojRetka" id="8">8</span>Veliki peharnik vrati se i nađe asirskoga kralja gdje opsjeda Libnu, jer bijaše čuo da je kralj otišao iz Lakiša.  <span class="brojRetka" id="9">9</span>Dočuo je, naime, vijest o Tirhaku, kralju etiopskome: »Evo, izašao je da se bori protiv tebe.«</p><p class="noviRedak"> <h4>Sanheribovo pismo Ezekiji</h4><p class="pocetakParagrafa">Tada Sanherib ponovno uputi poslanike da kažu Ezekiji:  <span class="brojRetka" id="10">10</span>»Ovako recite judejskom kralju Ezekiji: ‘Neka te ne vara tvoj Bog, u koga se uzdaš, govoreći ti: Jeruzalem neće pasti u ruke asirskog kralja!  <span class="brojRetka" id="11">11</span>Ti znaš što su asirski kraljevi učinili svim zemljama izručivši ih prokletstvu! A ti, ti li ćeš se spasiti?  <span class="brojRetka" id="12">12</span>Jesu li bogovi spasili narode što su ih uništili moji oci: Gozance, Harane, Resefce i Edence, u Tel Basaru?  <span class="brojRetka" id="13">13</span>Gdje je kralj hamatski, kralj arpadski, kralj Sefarvajima, Hene i Ive?’«</p><p class="pocetakParagrafa"> <span class="brojRetka" id="14">14</span>Ezekija primi pismo iz ruke poslanikove i pročita ga. Zatim uđe u dom Jahvin i razvi ga ondje pred Jahvom.  <span class="brojRetka" id="15">15</span>I pomoli se Ezekija Jahvi ovako: »Jahve, Bože Izraelov, koji stoluješ nad kerubima, ti si Bog jedini nad svim zemaljskim kraljevstvima, ti si stvorio nebo i zemlju.</p><p class="stih1"> <span class="brojRetka" id="16">16</span>Prikloni uho, Jahve, i počuj,</p><p class="stih2">otvori oči, Jahve, i vidi!</p><p class="stih2">Sanheribove čujder riječi</p><p class="stih2">koje poruči da izruga Boga živoga.</p><p class="pocetakParagrafa"> <span class="brojRetka" id="17">17</span>Istina je, o Jahve, asirski su kraljevi zatrli narode i zemlje njihove;  <span class="brojRetka" id="18">18</span>pobacali im u oganj bogove; jer ne bijahu bogovi to, već djela ruku ljudskih, od drveta i kamena; zato ih i uništiše.  <span class="brojRetka" id="19">19</span>Ali sada, Jahve, Bože naš, izbavi nas iz ruke njegove da spoznaju sva kraljevstva zemlje da si ti, Jahve, Bog jedini.«</p><p class="noviRedak"> <h4>Posredništvo Izaijino</h4><p class="pocetakParagrafa"> <span class="brojRetka" id="20">20</span>Tada Izaija, sin Amosov, poruči Ezekiji: »Ovako veli Jahve, Bog Izraelov: ‘Uslišah molitvu koju mi uputi zbog Sanheriba, kralja asirskog.’ </p><p class="pocetakParagrafa"> <span class="brojRetka" id="21">21</span>Evo riječi što je Jahve objavi protiv njega:</p><p class="stih2">Prezire te, ruga ti se</p><p class="stih2">djevica, kći sionska;</p><p class="stih2">za tobom maše glavom</p><p class="stih2">kći jeruzalemska.</p><p class="stih1"> <span class="brojRetka" id="22">22</span>Koga si grdio, hulio?</p><p class="stih2">Na koga si glasno vikao,</p><p class="stih2">ohol pogled dizao?</p><p class="stih2">Na Sveca Izraelova!</p><p class="stih1"> <span class="brojRetka" id="23">23</span>Po slugama si svojim vrijeđao Gospoda.</p><p class="stih2">Govorio si: s mnoštvom kola</p><p class="stih2">ja popeh se na vrh gora,</p><p class="stih2">na najviše vrhunce Libanona.</p><p class="stih2">Posjekoh mu cedre najviše</p><p class="stih2">i čemprese ponajljepše.</p><p class="stih2">Dosegoh mu vrh najviši</p><p class="stih2">i vrt njegov šumoviti.</p><p class="stih1"> <span class="brojRetka" id="24">24</span>Kopao sam i pio sam </p><p class="stih2">vode tuđe;</p><p class="stih2">stopalima tad isuših</p><p class="stih2">sve rijeke egipatske.</p><p class="stih1"> <span class="brojRetka" id="25">25</span>Čuješ li dobro? Odavna</p><p class="stih2">to sam snovao,</p><p class="stih2">od iskona smišljao,</p><p class="stih2">sada to ostvarujem:</p><p class="stih2">na tebi je da prometneš</p><p class="stih2">gradove tvrde u razvaline.</p><p class="stih1"> <span class="brojRetka" id="26">26</span>Stanovnici njini, nemoćni,</p><p class="stih2">prepadnuti i smeteni,</p><p class="stih2">bjehu kao trava u polju,</p><p class="stih2">kao mlado zelenilo,</p><p class="stih2">kao trava vrh krovova</p><p class="stih2">opaljena vjetrom istočnim.</p><p class="stih1"> <span class="brojRetka" id="27">27</span>Znam kad se dižeš i kad sjedaš,</p><p class="stih2">kad izlaziš i kad se vraćaš.</p><p class="stih1"> <span class="brojRetka" id="28">28</span>Jer bjesnio si na me</p><p class="stih2">i jer obijest tvoja do ušiju mi dođe,</p><p class="stih2">prsten ću ti provuć’ kroz nozdrve,</p><p class="stih2">uzde stavit’ u žvale,</p><p class="stih2">vratit ću te putem</p><p class="stih2">kojim si i došao!</p><p class="stih1"> <span class="brojRetka" id="29">29</span>A znak nek’ ti bude ovo:</p><p class="stih2">Ove će se godine jesti što se sámo òkrūnī,</p><p class="stih2">dogodine što samo uzraste,</p><p class="stih2">a treće godine sijte i žanjite,</p><p class="stih2">sadite vinograde, jedite im rod.</p><p class="stih1"> <span class="brojRetka" id="30">30</span>Preživjeli iz kuće Judine</p><p class="stih2">žilje će pustit’ u dubinu,</p><p class="stih2">plodom rodit’ u visinu.</p><p class="stih1"> <span class="brojRetka" id="31">31</span>Jer će iz Jeruzalema izići Ostatak,</p><p class="stih2">Sačuvani s gore Siona.</p><p class="stih2">Sve će to učinit’ ljubomora Jahvina!</p><p class="noviRedak"> </p><p class="stih1"> <span class="brojRetka" id="32">32</span>Zato ovo govori Jahve o kralju asirskom:</p><p class="stih2">‘U ovaj grad on ući neće,</p><p class="stih2">ovamo strijele svoje neće izmetati,</p><p class="stih2">k njemu neće ni štit okrenuti,</p><p class="stih2">niti oko njega nasipe kopati.</p><p class="stih1"> <span class="brojRetka" id="33">33</span>Vratit će se putem kojim je i došao,</p><p class="stih2">u grad ovaj neće ući’ – Jahvina je riječ.</p><p class="stih1"> <span class="brojRetka" id="34">34</span>‘Grad ću ovaj štitit’, spasiti ga,</p><p class="stih2">sebe radi i rad’ sluge svoga Davida.’«</p><p class="noviRedak"> <h4>Smrt Sanheribova</h4><p class="pocetakParagrafa"> <span class="brojRetka" id="35">35</span>Te iste noći iziđe anđeo Jahvin i pobi u asirskom taboru stotinu osamdeset i pet tisuća ljudi. Ujutro kad je valjalo ustati, gle, bijahu ondje sve sami mrtvaci.</p><p class="pocetakParagrafa"> <span class="brojRetka" id="36">36</span>Sanherib podiže tabor i ode. Vratio se u Ninivu.  <span class="brojRetka" id="37">37</span>Jednoga dana, dok se klanjao u hramu svoga boga Nisroka, njegovi ga sinovi Adramelek i Sareser ubiše mačem i pobjegoše u zemlju araratsku. Na njegovo se mjesto zakralji sin mu Asar-Hadon.</p></p></p></p></p>