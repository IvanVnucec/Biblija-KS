<h4>Ozdravljenje Naamana</h4><p class="pocetakParagrafa"> <span class="brojRetka" id="1">1</span>Naaman, vojskovođa aramskoga kralja, bijaše ugledan čovjek i poštovan pred svojim gospodarom, jer je po njemu Jahve dao pobjedu Aramejcima. Ali taj vrsni ratnik bješe gubav.  <span class="brojRetka" id="2">2</span>Jednom su Aramejci otišli u pljačku i na području izraelskom zarobili mladu djevojku, koja je zatim služila ženi Naamanovoj.  <span class="brojRetka" id="3">3</span>Ona reče svojoj gospodarici: »Ah, kad bi se samo moj gospodar obratio proroku koji je u Samariji! On bi ga zacijelo oslobodio gube!«</p><p class="pocetakParagrafa"> <span class="brojRetka" id="4">4</span>Naaman ode i obavijesti svoga gospodara: »Tako je i tako rekla djevojka koja je došla iz zemlje izraelske.«  <span class="brojRetka" id="5">5</span>Aramejski kralj odgovori: »Idi onamo! Ja ću poslati pismo kralju izraelskom.« Naaman ode; ponio je deset talenata srebra; šest tisuća zlatnih šekela i deset svečanih haljina.  <span class="brojRetka" id="6">6</span>I predade kralju izraelskom pismo što kazivaše: »Uz pismo koje ti stiže šaljem ti, evo, svoga slugu Naamana da ga izliječiš od gube.«</p><p class="pocetakParagrafa"> <span class="brojRetka" id="7">7</span>Kad je izraelski kralj pročitao pismo, razdera haljine na sebi i reče: »Zar sam ja Bog da mogu usmrćivati i oživljavati te ga ovaj šalje k meni da ga izliječim od njegove gube? Gledajte samo kako traži povoda da me napadne!«</p><p class="pocetakParagrafa"> <span class="brojRetka" id="8">8</span>A kad je Elizej saznao da je kralj izraelski razderao na sebi odjeću, poruči kralju: »Zašto si razderao haljine svoje? Neka onaj samo dođe k meni i neka se uvjeri da ima prorok u Izraelu.«</p><p class="pocetakParagrafa"> <span class="brojRetka" id="9">9</span>I tako Naaman stiže sa svojim konjima i kolima i stade pred vratima Elizejeve kuće.  <span class="brojRetka" id="10">10</span>A Elizej poruči dolazniku: »Idi i okupaj se sedam puta u Jordanu i tijelo će ti opet biti čisto.«  <span class="brojRetka" id="11">11</span>Naaman se naljuti i pođe govoreći: »Gle, ja mišljah, izići će preda me, zazvat će ime Jahve, Boga svoga, stavit će ruku na bolesno mjesto i odnijeti mi gubu.  <span class="brojRetka" id="12">12</span>Nisu li rijeke u Damasku, Abana i Parpar, bolje od svih voda izraelskih? Ne bih li se mogao u njima okupati da postanem čist?«</p><p class="pocetakParagrafa">Okrenu se i ode odande ljutit.  <span class="brojRetka" id="13">13</span>Ali mu pristupiše sluge njegove i rekoše: »Oče moj, da ti je prorok odredio i teže, zar ne bi učinio? A nekmoli kad ti je rekao: ‘Okupaj se, i bit ćeš čist.’«  <span class="brojRetka" id="14">14</span>I tako siđe, opra se sedam puta u Jordanu, prema riječi čovjeka Božjega; i tijelo mu posta opet kao u malog djeteta – očistio se!</p><p class="pocetakParagrafa"> <span class="brojRetka" id="15">15</span>Vrati se on Elizeju sa svom svojom pratnjom, uđe, stade preda nj i reče mu: »Evo, sad znam da nema Boga na svoj zemlji, osim u Izraelu. Zato te molim, primi dar od svoga sluge.«  <span class="brojRetka" id="16">16</span>Ali on odgovori: »Tako mi živog Jahve, komu služim, ne primam.« Naaman navaljivaše da primi, ali on ne htjede.  <span class="brojRetka" id="17">17</span>Tada Naaman reče: »Dobro, kad nećeš. Ali barem dopusti da meni, tvome sluzi, dadu ove zemlje koliko mogu ponijeti dvije mazge. Jer sluga tvoj neće više prinositi pomirnica ni klanica drugim bogovima, nego samo Jahvi.  <span class="brojRetka" id="18">18</span>A Jahve neka oprosti ovo sluzi tvome: kad moj gospodar pođe u hram Rimonov da se ondje pokloni, pa se nasloni na moju ruku, onda bih se i ja poklonio u hramu Rimonovu. Neka Jahve oprosti taj čin sluzi tvome.«  <span class="brojRetka" id="19">19</span>A on mu reče: »Idi s mirom.« I udalji se Naaman i prijeđe dio puta.</p><p class="pocetakParagrafa"> <span class="brojRetka" id="20">20</span>Gehazi, momak Elizeja, Božjega čovjeka, pomisli: »Moj je gospodar poštedio Naamana, toga Aramejca, i nije primio ništa od onoga što mu je ponudio. Tako mi živog Jahve, potrčat ću ja za njim i uzet ću štogod od njega.«</p><p class="pocetakParagrafa"> <span class="brojRetka" id="21">21</span>I Gehazi pohitje za Naamanom. Kada ga je Naaman vidio da za njim trči, skoči mu sa svojih kola ususret i upita ga: »Je li sve dobro?«  <span class="brojRetka" id="22">22</span>On odgovori: »Dobro je. Moj gospodar šalje me da ti kažem: upravo su stigla dva mladića iz Efrajimove gore, dvojica od proročkih sinova. Daj za njih, molim te, talenat srebra i dvoje haljine.«  <span class="brojRetka" id="23">23</span>Naaman reče: »Uzmi, molim te, dva telenta!« I navaljivaše da uzme. I zaveza dva talenta srebra u dvije kese, i dvoje haljine, i predade ih dvojici svojih momaka da ih nose pred njim.  <span class="brojRetka" id="24">24</span>Kad je Gehazi stigao do Ofela, uze ih iz njihovih ruku i pohrani ih u kući. Zatim otpusti ljude i oni odoše.</p><p class="pocetakParagrafa"> <span class="brojRetka" id="25">25</span>Kad je došao, stao je pred svoga gospodara. Elizej ga upita: »Odakle, Gehazi?« On odgovori: »Tvoj sluga nije nikamo odlazio.«  <span class="brojRetka" id="26">26</span>Ali Elizej reče: »Nije li duh moj bio s tobom kad je netko sišao sa svojih kola te izišao preda te? Sad si primio srebro, pa možeš kupiti maslinike, vinograde, sitno i krupno blago, sluge i sluškinje.  <span class="brojRetka" id="27">27</span>Ali će se guba Naamanova prilijepiti za te i za tvoje potomstvo zauvijek.«</p><p class="pocetakParagrafa">I Gehazi se udalji od njega, bijel od gube kao od snijega.</p>