<h4>Šunamka pred kraljem</h4><p class="pocetakParagrafa"> <span class="brojRetka" id="1">1</span>Elizej bijaše savjetovao ženi kojoj je oživio sina: »Ustani, pođi sa svojom obitelji i skloni se kao tuđinka bilo kamo, jer je Jahve pustio glad; već je došla u zemlju za sedam godina.«  <span class="brojRetka" id="2">2</span>Žena usta i učini kako joj je rekao čovjek Božji: otišla je, ona i njena obitelj, i ostala sedam godina u zemlji filistejskoj.  <span class="brojRetka" id="3">3</span>Na kraju sedme godine žena se vrati iz zemlje filistejske i ode kralju da zatraži svoju kuću i njivu.</p><p class="pocetakParagrafa"> <span class="brojRetka" id="4">4</span>Upravo je kralj razgovarao s Gehazijem, momkom Božjega čovjeka. Govorio mu je: »Pripovijedaj mi o svim velikim djelima koja je Elizej učinio.«  <span class="brojRetka" id="5">5</span>I kad je pripovijedao kralju o uskrisenju djeteta, eto žene kojoj je Elizej oživio sina; ona se obrati kralju radi svoje kuće i njive. A Gehazi reče: »Gospodaru kralju, evo one žene i evo njena sina koga je Elizej oživio.«  <span class="brojRetka" id="6">6</span>Kralj upita ženu i ona mu sve pripovjedi. Tada joj kralj dade jednoga slugu, komu naredi: »Neka joj se vrati sve što je njeno i svi prihodi od njive od dana kada je ostavila zemlju do danas!«</p><p class="noviRedak"> <h4>Elizej i Hazael iz Damaska</h4><p class="pocetakParagrafa"> <span class="brojRetka" id="7">7</span>Elizej dođe u Damask. Ben-Hadad, kralj aramejski, bijaše obolio. Odmah mu javiše: »Božji čovjek došao ovamo.«  <span class="brojRetka" id="8">8</span>Tada reče kralj Hazaelu: »Uzmi sa sobom dar pa idi pred Božjeg čovjeka. I preko njega se posavjetuj s Jahvom da bi saznao hoću li se izliječiti od ove bolesti.«</p><p class="pocetakParagrafa"> <span class="brojRetka" id="9">9</span>Hazael ode pred Elizeja i donese mu u dar što bijaše od ponajboljeg u Damasku, sve to natovareno na četrdeset deva. Dođe on i stade preda nj i reče: »Tvoj sin Ben-Hadad, kralj aramejski, šalje me k tebi i pita hoće li ozdraviti od one bolesti.«  <span class="brojRetka" id="10">10</span>Elizej mu odgovori: »Idi i reci mu: ‘Ozdravit ćeš, dakako!’ Ali mi je Jahve pokazao da će umrijeti.«  <span class="brojRetka" id="11">11</span>I čovjek Božji uprije pogled preda se, smeten, i zaplaka.  <span class="brojRetka" id="12">12</span>Hazael reče: »Zašto plačeš, moj gospodaru?« Elizej odgovori: »Zato što znam sva zla koja ćeš ti učiniti Izraelcima: spalit ćeš im utvrde, mačem ćeš poubijati njihove ratnike, njihovu ćeš djecu satirati, a trudne žene parati.«  <span class="brojRetka" id="13">13</span>Hazael reče: »Ali što je tvoj sluga? Zar je pas da učini tako strašne stvari?« Elizej odgovori: »U jednoj Jahvinoj objavi vidio sam tebe kao kralja aramejskog.«</p><p class="pocetakParagrafa"> <span class="brojRetka" id="14">14</span>Hazael ode od Elizeja i vrati se svome gospodaru, koji ga upita: »Što ti je rekao Elizej?« On odgovori: »Rekao mi je da ćeš ozdraviti.«  <span class="brojRetka" id="15">15</span>Ali sutradan uze pokrivač, namoči ga u vodi i pokri kralja preko lica te on umrije. A na njegovo mjesto zakralji se Hazael.</p><p class="noviRedak"> <h4>Joramovo kraljevanje u Judeji</h4><p class="pocetakParagrafa"> <span class="brojRetka" id="16">16</span>Pete godine kraljevanja Jorama, sina Ahabova, u Izraelu, postade judejskim kraljem Joram, sin Jošafatov.  <span class="brojRetka" id="17">17</span>Bile su mu trideset i dvije godine kad se zakraljio, a kraljevao je osam godina u Jeruzalemu.  <span class="brojRetka" id="18">18</span>Živio je poput izraelskih kraljeva, kao i dom Ahabov, jer mu je kći Ahabova bila žena; radio je što je zlo u Jahvinim očima.  <span class="brojRetka" id="19">19</span>Ipak Jahve ne htjede razoriti Judeje zbog sluge svoga Davida, zato što mu obeća da će dati svjetiljku njemu i njegovim sinovima zauvijek.</p><p class="pocetakParagrafa"> <span class="brojRetka" id="20">20</span>U njegovo se vrijeme Edomci odmetnuše ispod judejske vlasti i postaviše sebi kralja.  <span class="brojRetka" id="21">21</span>Joram ode u Seir i s njim sva bojna kola. Diže se noću i pobi Edomce koji su bili opkolili njega i zapovjednike bojnih kola. Narod pobježe u svoje šatore.  <span class="brojRetka" id="22">22</span>Ipak su se Edomci oslobodili ispod judejske vlasti sve do danas. U isto se doba odmetnu i Libna.</p><p class="pocetakParagrafa"> <span class="brojRetka" id="23">23</span>Ostala povijest Jorama, sve što je učinio, zar to nije zapisano u knjizi Ljetopisa kraljeva judejskih?  <span class="brojRetka" id="24">24</span>Joram počinu kraj svojih otaca i bî pokopan k svojim ocima u Davidovu gradu. Njegov sin Ahazja zakralji se mjesto njega.</p><p class="noviRedak"> <h4>Kraljevanje Ahazje u Judeji</h4><p class="pocetakParagrafa"> <span class="brojRetka" id="25">25</span>Dvanaeste godine Jorama, sina Ahabova, kralja Izraela, postade judejskim kraljem Ahazja, sin Joramov.  <span class="brojRetka" id="26">26</span>Ahazji bijahu dvadeset i dvije godine kad se zakraljio, a kraljevao je godinu dana u Jeruzalemu. Mati mu se zvala Atalija, a bila je kći izraelskog kralja Omrija.  <span class="brojRetka" id="27">27</span>I on je hodio putem obitelji Ahabove i činio je zlo u očima Jahvinim, kao i obitelj Ahabova, jer je s njom bio u rodu.</p><p class="pocetakParagrafa"> <span class="brojRetka" id="28">28</span>On je pošao s Joramom, sinom Ahabovim, u Ramot Gilead u boj protiv Hazaela, aramskog kralja.  <span class="brojRetka" id="29">29</span>Kralj Joram vratio se u Jizreel da se liječi od rana što mu ih zadadoše u Rami kad se borio s aramejskim kraljem Hazaelom. Joramov sin Ahazja, judejski kralj, sišao je u Jizreel da posjeti Ahabova sina Jorama jer se Joram razbolio.</p></p></p></p>