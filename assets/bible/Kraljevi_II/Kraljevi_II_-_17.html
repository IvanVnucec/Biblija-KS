<h4>Kraljevanje Hošeino u Izraelu</h4><p class="pocetakParagrafa"> <span class="brojRetka" id="1">1</span>Dvanaeste godine kraljevanja Ahaza u Judeji, postao je Hošea, sin Elin, izraelskim kraljem u Samariji. Kraljevao je devet godina.  <span class="brojRetka" id="2">2</span>On je činio što je zlo u očima Jahvinim, ali ne kao izraelski kraljevi, njegovi prethodnici.  <span class="brojRetka" id="3">3</span>Asirski kralj Salmanasar pošao je protiv Hošee, koji mu se pokorio i plaćao mu danak.  <span class="brojRetka" id="4">4</span>Ali je asirski kralj otkrio da mu Hošea sprema zavjeru: još je Hošea poslao poslanike egipatskom kralju Sou i nije platio danaka asirskom kralju kao svake godine. Tada ga asirski kralj baci u tamnicu.</p><p class="noviRedak"> <h4>Osvajanje Samarije</h4><p class="pocetakParagrafa"> <span class="brojRetka" id="5">5</span>Asirski kralj osvoji svu zemlju i krenu opsjedati Samariju. Opsjedao ju je tri godine.  <span class="brojRetka" id="6">6</span>Devete godine Hošeine vladavine zauze asirski kralj Samariju i odvede Izraelce u sužanjstvo u Asiriju. Naselio ih je u Helahu, i na Haboru, rijeci u Gozanu, i u gradovima medijskim.</p><p class="noviRedak"> <h4>Razmišljanja nad ruševinama izraelskog kraljevstva</h4><p class="pocetakParagrafa"> <span class="brojRetka" id="7">7</span>I tako se dogodilo zato što su Izraelci sagriješili protiv Jahve, Boga svoga, koji ih je izveo iz zemlje egipatske, ispod vlasti faraona, kralja egipatskog. Štovali su druge bogove,  <span class="brojRetka" id="8">8</span>slijedili običaje naroda što ih je Jahve protjerao pred sinovima Izraelovim, živjeli po običajima što su ih uveli kraljevi Izraelovi.  <span class="brojRetka" id="9">9</span>Izraelci i njihovi kraljevi potajno su činili neprikladna djela protiv Jahve, Boga svoga. Podigli su uzvišice u svim svojim naseljima: od stražarskih kula pa do utvrđenih gradova.  <span class="brojRetka" id="10">10</span>Podizali su stupove i ašere na svakom humku i pod svakim zelenim drvetom.  <span class="brojRetka" id="11">11</span>Ondje su, na svim uzvišicama, palili kâd po običaju naroda što ih je Jahve protjerao ispred njih i činili su zla djela te izazivali gnjev Jahvin.  <span class="brojRetka" id="12">12</span>Služili su idolima, premda im Jahve bijaše rekao: »Ne činite toga!«</p><p class="pocetakParagrafa"> <span class="brojRetka" id="13">13</span>A Jahve opominjaše Izraelce i Judejce preko svih svojih proroka i sviju vidjelaca: »Obratite se od zlog puta svoga«, govorio je, »i pokoravajte se naredbama i zapovijedima mojim prema Zakonu koji sam naložio ocima vašim i prema svemu što sam vam objavio preko slugu svojih – proroka.«  <span class="brojRetka" id="14">14</span>Ali oni nisu poslušali, nego su ostali tvrdovrati kao i njihovi oci, koji nisu vjerovali u Jahvu, Boga svoga.  <span class="brojRetka" id="15">15</span>Prezreli su njegove zakone i savez koji je sklopio s njihovim ocima i opomene njegove koje im je upućivao. Težili su za ispraznošću, pa su i sami postali isprazni slijedeći narode oko sebe, premda im je Jahve zapovjedio da ne čine kao oni.  <span class="brojRetka" id="16">16</span>Odbacili su sve zapovijedi Jahve, Boga svoga, i načinili su sebi salivene idole, dva teleta. Podigli su ašere, klanjali se svoj vojsci nebeskoj i služili Baalu.  <span class="brojRetka" id="17">17</span>Provodili su svoje sinove i kćeri kroz oganj, odavali se vračanju i gatanju, čineći tako zlo u očima Jahvinim i razjarujući ga.  <span class="brojRetka" id="18">18</span>Tada se Jahve razgnjevi na Izraela i odbaci ga ispred svoga lica. Ostalo je samo pleme Judino.</p><p class="pocetakParagrafa"> <span class="brojRetka" id="19">19</span>Ali ni pleme Judino nije držalo zapovijedi Jahve, Boga svoga, i slijedilo je običaje kojih su se držali Izraelci.  <span class="brojRetka" id="20">20</span>I Jahve odbaci sav rod Izraela, ponizi ga i predade ga pljačkašima, dok ih konačno ne odbaci daleko od svoga lica.  <span class="brojRetka" id="21">21</span>On je, konačno, otrgnuo Izraelce od kuće Davidove, a Izrael je proglasio kraljem Jeroboama, sina Nebatova. Jeroboam je odvratio Izraela od Jahve i naveo ih na veliku grehotu.  <span class="brojRetka" id="22">22</span>Izraelci su slijedili svaki grijeh koji je Jeroboam počinio i od njega se nisu odvraćali,  <span class="brojRetka" id="23">23</span>dok konačno Jahve nije odbacio Izraela ispred svoga lica, kako to bijaše objavio po svojim slugama, prorocima. Odveo je Izraelce iz njihove zemlje u sužanjstvo u Asiriju, gdje su do današnjega dana.</p><p class="noviRedak"> <h4>Podrijetlo Samarijanaca</h4><p class="pocetakParagrafa"> <span class="brojRetka" id="24">24</span>Asirski je kralj doveo ljude iz Babilona, iz Kute, iz Ave, Hamata i iz Sefarvajima, i naselio ih u gradovima Samarije mjesto Izraelaca. Oni su zaposjeli Samariju i nastanili se u gradovima njezinim.</p><p class="pocetakParagrafa"> <span class="brojRetka" id="25">25</span>U vrijeme naseljavanja u zemlju nisu štovali Jahve i on je poslao protiv njih lavove da ih rastrgaju.  <span class="brojRetka" id="26">26</span>Zato su rekli asirskom kralju: »Narodi koje si preselio da ih nastaniš u gradovima Samarije ne znaju kako valja štovati Boga ove zemlje i on je na njih poslao lavove, koji ih usmrćuju, jer ti narodi ne poznaju bogoštovlja ove zemlje.«  <span class="brojRetka" id="27">27</span>Tada je asirski kralj izdao ovu zapovijed: »Neka ide onamo jedan od svećenika koje sam odande doveo u sužanjstvo; neka ide, neka se ondje nastani i pouči ih u štovanju Boga one zemlje.«  <span class="brojRetka" id="28">28</span>Tako ode jedan od svećenika koji su bili odvedeni iz Samarije i nastani se u Betelu. On ih je poučio kako treba štovati Jahvu.</p><p class="pocetakParagrafa"> <span class="brojRetka" id="29">29</span>Svaki je narod imao likove svojih bogova i postavili su ih u hramove na uzvišicama koje su podigli Samarijanci, svaki narod u svojim gradovima u kojima življaše.  <span class="brojRetka" id="30">30</span>Babilonci načiniše Sukot Benota, Kušani Nergala, Hamaćani Ašimu;  <span class="brojRetka" id="31">31</span>Avijci načiniše Nibhaza i Tartaka, a Sefarvajimci spaljivahu svoju djecu na ognju u čast Adrameleka i Anameleka, sefarvajimskih bogova.  <span class="brojRetka" id="32">32</span>Oni su štovali i Jahvu i postavili su neke između sebe za svećenike uzvišica koji su im prinosili žrtve u hramovima uzvišica.  <span class="brojRetka" id="33">33</span>Štovali su Jahvu i služili su svojim bogovima po običaju onih naroda između kojih su ih preselili.</p><p class="pocetakParagrafa"> <span class="brojRetka" id="34">34</span>Oni se još i danas drže starih običaja. Ne štuju Jahve i ne usklađuju svojih pravila i običaja sa Zakonom i zapovijedima što ih je Jahve naredio djeci Jakova, komu je nadjenuo ime Izrael.  <span class="brojRetka" id="35">35</span>Jahve bijaše s njima sklopio Savez i zapovjedio im: »Ne štujte tuđih bogova niti im se klanjajte. Nemojte ih štovati niti im žrtava prinositi.  <span class="brojRetka" id="36">36</span>Samo je Jahve onaj koji vas je velikom snagom svoje ispružene ruke izveo iz zemlje egipatske; njega štujte, njemu se klanjajte i njemu žrtve prinosite.  <span class="brojRetka" id="37">37</span>Držite se pravilâ i običaja, Zakona i naredaba koje vam je propisao da ih vjerno ispunjavate uvijek i ne štujte tuđih bogova.  <span class="brojRetka" id="38">38</span>Nemojte zaboraviti Saveza koji sam sklopio s vama i nemojte štovati drugih bogova,  <span class="brojRetka" id="39">39</span>samo Jahvu, Boga svoga, poštujte i on će vas izbaviti iz ruke svih vaših neprijatelja.«  <span class="brojRetka" id="40">40</span>Ali oni nisu poslušali, nego su se i dalje držali svoga starog običaja.</p><p class="pocetakParagrafa"> <span class="brojRetka" id="41">41</span>Tako su ti narodi štovali Jahvu, a služili su i svojim idolima. Njihovi sinovi i sinovi njihovih sinova čine do dana današnjega onako kako su činili njihovi oci.</p></p></p></p>