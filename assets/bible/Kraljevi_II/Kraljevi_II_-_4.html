<h3>3. JOŠ NEKA ELIZEJEVA ČUDESA</h3><h4>Udovičino ulje</h4><p class="pocetakParagrafa"> <span class="brojRetka" id="1">1</span>Žena jednoga od proročkih sinova zamoli Elizeja ovako: »Tvoj sluga, moj muž, umro je; a znaš da se tvoj sluga bojao Jahve. Sada je došao vjerovnik da mi uzme oba sina i učini ih svojim robovima.«  <span class="brojRetka" id="2">2</span>Elizej joj reče: »Što ti mogu učiniti! Reci mi što imaš u kući?« Ona odgovori: »Tvoja sluškinja nema ništa u kući, osim vrča ulja.«  <span class="brojRetka" id="3">3</span>Tada joj reče: »Idi i posudi od svih svojih susjeda praznih sudova, ali neka ih ne bude premalo!  <span class="brojRetka" id="4">4</span>Zatim se vrati kući, zatvori vrata za sobom i za svojim sinovima i nalijevaj ulje u sve te sudove i pune stavljaj na stranu.«  <span class="brojRetka" id="5">5</span>I ode ona od njega, zatvori vrata za sobom i za svojim sinovima. Oni su joj dodavali sudove, a ona ih punila.  <span class="brojRetka" id="6">6</span>I kad se sudovi napuniše, reče ona svome sinu: »Dodaj mi još jedan sud!« Ali joj on odgovori: »Nema više sudova.« I ulje stade.  <span class="brojRetka" id="7">7</span>Ona ode i kaza čovjeku Božjem, a on joj reče: »Idi, prodaj ulje i podmiri svoj dug, a od ostatka živjet ćeš ti i tvoji sinovi!«</p><p class="noviRedak"> <h4>Elizej i Šunamka</h4><p class="pocetakParagrafa"> <span class="brojRetka" id="8">8</span>Jednoga je dana Elizej prolazio kroza Šunam. A živjela ondje ugledna žena i ona ga pozva k stolu. Odonda, kad god prolazaše onuda, uvratio bi se k njoj na jelo.  <span class="brojRetka" id="9">9</span>Ona reče svome mužu: »Evo, znam i vidim da je svet onaj čovjek Božji što prolazi ovuda.  <span class="brojRetka" id="10">10</span>Načinimo mu sobicu na krovu, stavimo mu ondje postelju, stol, stolicu i svjetiljku: kad dođe k nama, povući će se onamo.«  <span class="brojRetka" id="11">11</span>Jednoga dana dođe on onamo, povuče se u gornju sobu i počinu ondje.  <span class="brojRetka" id="12">12</span>Reče zatim svome momku Gehaziju: »Pozovi tu Šunamku!« On je pozva te ona stade preda nj.  <span class="brojRetka" id="13">13</span>I još mu reče: »Kaži joj: ‘Lijepo se brineš za nas. Što možemo učiniti za te? Treba li reći riječ za te kralju ili vojskovođi?’« Ali ona odgovori: »Ja živim usred svoga naroda.«  <span class="brojRetka" id="14">14</span>On nastavi: »Dakle, što da učinimo za nju?« Gehazi odgovori: »Eto, nema sina, a muž joj je vremešan.«  <span class="brojRetka" id="15">15</span>A on reče: »Pozovi je!« Pozva je, a ona stade kod ulaza.  <span class="brojRetka" id="16">16</span>»Dogodine u ovo doba«, reče joj, »zagrlit ćeš sina u naručju.« A ona reče: »Ne, gospodaru moj, ne varaj službenice svoje!«  <span class="brojRetka" id="17">17</span>Ali je žena doista zatrudnjela i rodila je sina druge godine u ono doba, kako joj je rekao Elizej.</p><p class="pocetakParagrafa"> <span class="brojRetka" id="18">18</span>Dječak je rastao. Jednoga dana ode ocu kod žetelaca.  <span class="brojRetka" id="19">19</span>I potuži se ocu: »Jao, glava, glava moja!« A otac zapovjedi jednom momku da ga odnese majci.  <span class="brojRetka" id="20">20</span>On ga uze i odvede ga njegovoj majci. Na njenim je koljenima ostao do podne i onda umrije.  <span class="brojRetka" id="21">21</span>Ona tada ode gore i položi ga u postelju Božjega čovjeka. Izišla je zatim i zaključala vrata.  <span class="brojRetka" id="22">22</span>Potom je pozvala svoga muža i rekla: »Pošalji mi jednoga od momaka i jednu magaricu; otrčat ću do čovjeka Božjeg i vratit ću se.«  <span class="brojRetka" id="23">23</span>On je upita: »Zašto da danas pođeš k njemu? Nije ni mlađak niti je subota.« Ali ona odgovori: »Ostaj u miru!«</p><p class="pocetakParagrafa"> <span class="brojRetka" id="24">24</span>Pošto joj je momak osamario magaricu, ona će mu: »Povedi i pođi! Ne zadržavaj me na putu, osim ako ti naredim.«</p><p class="pocetakParagrafa"> <span class="brojRetka" id="25">25</span>Ode ona i dođe k čovjeku Božjem, na goru Karmel. Kada je čovjek Božji ugleda izdaleka, reče svome momku Gehaziju: »Evo one Šunamke.  <span class="brojRetka" id="26">26</span>Otrči pred nju i pitaj je: ‘Kako si? Je li ti muž dobro? Je li ti dijete zdravo?’« Ona odgovori: »Zdravi smo.«  <span class="brojRetka" id="27">27</span>Kada je stigla do čovjeka Božjega na gori, obujmi mu noge. Gehazi pristupi da je odmakne, ali mu čovjek Božji reče: »Pusti je jer joj je duša ojađena. Jahve mi krije, nije mi ništa objavio.«  <span class="brojRetka" id="28">28</span>A ona reče: »Zar sam ja tražila sina od svoga gospodara? Nisam li ti govorila da me ne zavaravaš?«</p><p class="pocetakParagrafa"> <span class="brojRetka" id="29">29</span>On tada reče Gehaziju: »Opaši se, uzmi u ruku moj štap pa idi! Ako koga susretneš, ne pozdravljaj ga; ako te tko pozdravi, ne odzdravljaj mu. Moj štap položi na dječaka.«  <span class="brojRetka" id="30">30</span>Ali dječakova majka reče: »Života mi Jahvina i tvoga, neću te ostaviti!« On tada ustade i pođe za njom.</p><p class="pocetakParagrafa"> <span class="brojRetka" id="31">31</span>Gehazi je otišao prije njih i položio štap na dječaka, ali ne bješe ni glasa ni odziva. Vrati se on pred Elizeja i javi mu: »Dječak se nije probudio.«</p><p class="pocetakParagrafa"> <span class="brojRetka" id="32">32</span>Elizej uđe u kuću i nađe dječaka gdje mrtav leži na njegovoj postelji.  <span class="brojRetka" id="33">33</span>Ušavši, zatvori vrata za sobom i pomoli se Jahvi.  <span class="brojRetka" id="34">34</span>Zatim se pope na postelju, leže na dječaka, položi svoja usta na njegova usta, svoje oči na njegove oči, svoje ruke na njegove ruke; disao je nad njim te se ugrijalo tijelo dječakovo.  <span class="brojRetka" id="35">35</span>Potom ustade i prošeta se po kući tamo-amo, zatim se opet pope i disaše nad njim. A dječak tada kihnu sedam puta i otvori oči.  <span class="brojRetka" id="36">36</span>I zovnu Elizej Gehazija i reče: »Pozovi tu Šunamku.« On je pozva. Kad je stigla preda nj, reče joj: »Uzmi svoga sina.«  <span class="brojRetka" id="37">37</span>Ona, ušavši, pade mu pred noge i pokloni se do zemlje. Zatim uze svoga sina te iziđe.</p><p class="noviRedak"> <h4>Gorki plodovi</h4><p class="pocetakParagrafa"> <span class="brojRetka" id="38">38</span>Elizej se vrati u Gilgal, a bijaše glad u zemlji. I kad su proročki sinovi sjedili pred njim, reče svome momku: »Stavi veliki lonac na vatru i skuhaj jelo sinovima proročkim.«  <span class="brojRetka" id="39">39</span>Jedan od njih ode u polje da nabere zelja, ali nađe divlju povijušu i nabra s nje punu haljinu gorkih plodova. Vrati se i nareza ih u lonac, jer nije znao kakvi su.  <span class="brojRetka" id="40">40</span>Usuše ljudima da jedu. Ali kad su počeli jesti, povikaše: »Čovječe Božji! Smrt je u loncu!« I nisu mogli jesti.  <span class="brojRetka" id="41">41</span>Tada će Elizej: »Donesite brašna!« I baci ga u lonac i reče: »Uspite ljudima neka jedu!« I ništa više nije bilo štetno u loncu.</p><p class="noviRedak"> <h4>Umnažanje kruha</h4><p class="pocetakParagrafa"> <span class="brojRetka" id="42">42</span>Neki čovjek došao iz Baal Šališe i donio čovjeku Božjem kruh od prvina, dvadeset ječmenih hljebova i kaše u torbi. A on zapovjedi: »Daj ljudima neka jedu!«  <span class="brojRetka" id="43">43</span>Ali njegov momak odgovori: »Kako to mogu postaviti pred stotinu ljudi?« On odgovori: »Podaj ljudima i neka jedu, jer ovako veli Jahve: ‘Jest će i preostat će.’«  <span class="brojRetka" id="44">44</span>I postavi on pred njih. I jedoše i još preosta, prema riječi Jahvinoj.</p></p></p></p>