<p class="pocetakParagrafa"> <span class="brojRetka" id="1">1</span>Bolji je siromah koji živi u </p><p class="stih2">nedužnosti</p><p class="stih2">nego čovjek opakih usana i k tomu bezuman.</p><p class="noviRedak"> </p><p class="stih1"> <span class="brojRetka" id="2">2</span>Revnost bez razboritosti nije dobra,</p><p class="stih2">i tko brzo hoda, spotiče se.</p><p class="noviRedak"> </p><p class="stih1"> <span class="brojRetka" id="3">3</span>Ludost čovjeku kvari život,</p><p class="stih2">a srce mu se ljuti na Jahvu!</p><p class="noviRedak"> </p><p class="stih1"> <span class="brojRetka" id="4">4</span>Bogatstvo pribavlja mnoge prijatelje,</p><p class="stih2">a siromaha i njegov prijatelj ostavlja.</p><p class="noviRedak"> </p><p class="stih1"> <span class="brojRetka" id="5">5</span>Lažljiv svjedok ne ostaje bez kazne,</p><p class="stih2">i tko širi laži, neće uteći.</p><p class="noviRedak"> </p><p class="stih1"> <span class="brojRetka" id="6">6</span>Mnogi laskaju licu odličnikovu,</p><p class="stih2">i svatko je prijatelj čovjeku darežljivu.</p><p class="noviRedak"> </p><p class="stih1"> <span class="brojRetka" id="7">7</span>Na siromaha mrze sva braća njegova,</p><p class="stih2">još više se udaljuju od njega prijatelji njegovi:</p><p class="stih2">on hlepi za dobrim riječima, ali ih ne nalazi!</p><p class="noviRedak"> </p><p class="stih1"> <span class="brojRetka" id="8">8</span>Tko stječe razboritost, ljubi sebe,</p><p class="stih2">a tko čuva razum, nalazi sreću.</p><p class="noviRedak"> </p><p class="stih1"> <span class="brojRetka" id="9">9</span>Lažljiv svjedok ne ostaje bez kazne,</p><p class="stih2">i tko širi laži, propada.</p><p class="noviRedak"> </p><p class="stih1"> <span class="brojRetka" id="10">10</span>Ne dolikuje bezumnomu živjeti raskošno,</p><p class="stih2">a još manje sluzi vlast nad knezovima.</p><p class="noviRedak"> </p><p class="stih1"> <span class="brojRetka" id="11">11</span>Um čovjeka usteže od srdžbe,</p><p class="stih2">a čast mu je oprostiti krivicu.</p><p class="noviRedak"> </p><p class="stih1"> <span class="brojRetka" id="12">12</span>Kraljev je gnjev kao rika lavlja,</p><p class="stih2">a njegova milost kao rosa bilju.</p><p class="noviRedak"> </p><p class="stih1"> <span class="brojRetka" id="13">13</span>Nesreća je ocu svojemu bezuman sin,</p><p class="stih2">i neprestano prokišnjavanje svađe su ženine.</p><p class="noviRedak"> </p><p class="stih1"> <span class="brojRetka" id="14">14</span>Kuća se i bogatstvo baštine od otaca,</p><p class="stih2">a od Jahve je žena razumna.</p><p class="noviRedak"> </p><p class="stih1"> <span class="brojRetka" id="15">15</span>Lijenost navlači čovjeku dubok san,</p><p class="stih2">i nemarna duša gladuje.</p><p class="noviRedak"> </p><p class="stih1"> <span class="brojRetka" id="16">16</span>Tko se drži zapovijedi, čuva život svoj,</p><p class="stih2">a tko ne pazi putove svoje, umire.</p><p class="noviRedak"> </p><p class="stih1"> <span class="brojRetka" id="17">17</span>Jahvi pozaima tko je siromahu milostiv,</p><p class="stih2">i on će mu platiti dobročinstvo.</p><p class="noviRedak"> </p><p class="stih1"> <span class="brojRetka" id="18">18</span>Kažnjavaj sina svoga dok ima nade,</p><p class="stih2">ali ne idi za tim da ga ubiješ.</p><p class="noviRedak"> </p><p class="stih1"> <span class="brojRetka" id="19">19</span>Tko je jarostan, plaća globu,</p><p class="stih2">i kad ga štediš, samo uvećavaš njegov gnjev.</p><p class="noviRedak"> </p><p class="stih1"> <span class="brojRetka" id="20">20</span>Slušaj savjet i primaj pouku,</p><p class="stih2">kako bi naposljetku postao mudar.</p><p class="noviRedak"> </p><p class="stih1"> <span class="brojRetka" id="21">21</span>Mnogo je namisli u srcu čovječjem,</p><p class="stih2">ali što Jahve naumi, to i bude.</p><p class="noviRedak"> </p><p class="stih1"> <span class="brojRetka" id="22">22</span>Dražest je čovjekova u dobroti njegovoj,</p><p class="stih2">i bolji je siromah od lažljivca.</p><p class="noviRedak"> </p><p class="stih1"> <span class="brojRetka" id="23">23</span>Strah Gospodnji daje život,</p><p class="stih2">i tko se njime ispuni, zlo ga ne pohodi.</p><p class="noviRedak"> </p><p class="stih1"> <span class="brojRetka" id="24">24</span>Lijenčina umače ruku u zdjelu,</p><p class="stih2">ali je ustima svojim ne prinosi.</p><p class="noviRedak"> </p><p class="stih1"> <span class="brojRetka" id="25">25</span>Udari podsmjehivača, i lud se opameti;</p><p class="stih2">ukori razumnog, i shvatit će znanje.</p><p class="noviRedak"> </p><p class="stih1"> <span class="brojRetka" id="26">26</span>Sin je sramotan i pokvaren</p><p class="stih2">tko zlostavlja oca i odgoni majku.</p><p class="noviRedak"> </p><p class="stih1"> <span class="brojRetka" id="27">27</span>Prestani, sine moj, slušati naputke</p><p class="stih2">koji odvode od riječi spoznaje!</p><p class="noviRedak"> </p><p class="stih1"> <span class="brojRetka" id="28">28</span>Nevaljao se svjedok podruguje pravdi,</p><p class="stih2">i usta opakih gutaju nepravdu.</p><p class="noviRedak"> </p><p class="stih1"> <span class="brojRetka" id="29">29</span>Pripravljene su kazne podsmjevačima</p><p class="stih2">i udarci za leđa bezumnikâ.</p><p class="noviRedak"> </p>