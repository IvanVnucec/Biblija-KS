<h4>Jeremija i »riječi Saveza«</h4><p class="pocetakParagrafa"> <span class="brojRetka" id="1">1</span>Riječ koju je Jahve uputio Jeremiji:</p><p class="pocetakParagrafa"> <span class="brojRetka" id="2">2</span>»Govòri Judejcima i Jeruzalemcima.  <span class="brojRetka" id="3">3</span>Reci im: Ovako veli Jahve, Bog Izraelov: ‘Proklet bio čovjek koji ne posluša riječi Saveza ovoga,  <span class="brojRetka" id="4">4</span>riječi koje sam zapovjedio ocima vašim kad sam ih izveo iz zemlje egipatske, iz one peći ražarene, govoreći: Poslušajte glas moj i činite sve što vam zapovjedim: tada ćete biti narod moj, a ja vaš Bog,  <span class="brojRetka" id="5">5</span>da bih ispunio zakletvu kojom sam se zakleo ocima vašim da ću im dati zemlju u kojoj teče mlijeko i med – kao što je danas.’« A ja odgovorih i rekoh: »Tako je, Jahve.«  <span class="brojRetka" id="6">6</span>I dalje mi reče Jahve: »Objavi riječi ove po gradovima judejskim i po ulicama jeruzalemskim: ‘Poslušajte riječi Saveza ovoga, te ih izvršavajte.  <span class="brojRetka" id="7">7</span>Jer sam ozbiljno opominjao očeve vaše kad sam ih izvodio iz zemlje egipatske i do danas ih neumorno opominjem: Poslušajte glas moj!  <span class="brojRetka" id="8">8</span>Ali oni ne slušahu i ne prignuše uha svojega, nego se povedoše za okorjelošću zloga srca svoga. Zato dopustih da se na njima ispune sve riječi Saveza ovoga za koji im zapovjedih da ga se pridržavaju, ali ga se oni ne pridržavahu.’«</p><p class="pocetakParagrafa"> <span class="brojRetka" id="9">9</span>I reče mi Jahve: »Zavjera je među Judejcima i Jeruzalemcima.  <span class="brojRetka" id="10">10</span>Vratiše se bezakonjima svojih otaca koji se oglušiše na moje riječi, pa trčahu za tuđim bogovima da im služe. Dom Izraelov i dom Judin prekršiše Savez moj koji sam sklopio s ocima njihovim.«</p><p class="pocetakParagrafa"> <span class="brojRetka" id="11">11</span>Zato ovako govori Jahve: »Evo, dovest ću na njih zlo kojemu neće umaći; vapit će k meni, ali ih ja neću slušati.  <span class="brojRetka" id="12">12</span>Onda neka gradovi judejski i žitelji jeruzalemski vapiju k bogovima kojima kade, ali im oni neće pomoći u vrijeme nevolje!</p><p class="stih1"> <span class="brojRetka" id="13">13</span>Jer imaš, o Judejo,</p><p class="stih2">bogova koliko i gradova!</p><p class="stih1">I koliko ima ulica u Jeruzalemu,</p><p class="stih2">toliko žrtvenika podigoste da kadite Baalu.</p><p class="pocetakParagrafa"> <span class="brojRetka" id="14">14</span>Ti, dakle, ne moli milosti za taj narod, ne diži glasa za njih i ne moli, jer ih neću uslišiti kad me zazovu u nevolji svojoj.«</p><h4>Prigovor posjetiteljima Hrama</h4><p class="stih1"> <span class="brojRetka" id="15">15</span>Što li će draga moja u Domu mome?</p><p class="stih2">Kuje zle osnove.</p><p class="stih1">Hoće li pretilina i meso posvećeno</p><p class="stih2">ukloniti zlo od tebe?</p><p class="stih2">Mogu li te stoga proglasiti čistom?</p><p class="stih1"> <span class="brojRetka" id="16">16</span>»Zelena maslina lijepa uzrasta«,</p><p class="stih2">tako te Jahve nazva.</p><p class="stih1">A sada uz prasak veliki</p><p class="stih2">plamenom sažiže njeno lišće;</p><p class="stih2">spaljene su grane njene.</p><p class="pocetakParagrafa"> <span class="brojRetka" id="17">17</span>Jahve nad vojskama, koji te bijaše posadio, nesreću ti namijeni zbog zločina što ga učini dom Izraelov i dom Judin kadeći Baalu da bi mene razgnjevili.</p><p class="noviRedak"> <h4>Jeremija progonjen u Anatotu</h4><p class="pocetakParagrafa"> <span class="brojRetka" id="18">18</span>Jahve mi objavi te znam! Tada mi ti, Jahve, razotkri njihove spletke.  <span class="brojRetka" id="19">19</span>A ja bijah kao jagnje krotko što ga vode na klanje i ne slutih da protiv mene snuju pakosne naume. »Uništimo drvo još snažno, iskorijenimo ga iz zemlje živih, da mu se ime nikad više ne spominje!«</p><p class="stih1"> <span class="brojRetka" id="20">20</span>Ali ti, Jahve nad vojskama, koji pravedno sudiš,</p><p class="stih2">koji ispituješ srca i bubrege,</p><p class="stih1">daj da vidim kako se njima osvećuješ,</p><p class="stih2">jer tebi povjerih parnicu svoju.</p><p class="pocetakParagrafa"> <span class="brojRetka" id="21">21</span>Zato Jahve nad vojskama govori protiv ljudi u Anatotu koji mi rade o glavi i govore: »Ne prorokuj više u ime Jahvino, da ne pogineš od ruke naše!«  <span class="brojRetka" id="22">22</span>Ovako govori Jahve nad vojskama: »Evo, ja ću ih kazniti. Njihovi će mladići od mača poginuti, sinovi i kćeri pomrijet će od gladi.  <span class="brojRetka" id="23">23</span>Ni ostatka neće ostati kad donesem nesreću ljudima u Anatotu u godini kazne njihove.«</p></p>