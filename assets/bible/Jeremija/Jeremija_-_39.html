<h4>Jeremijina sudbina za osvojenja Jeruzalema</h4><p class="pocetakParagrafa"> <span class="brojRetka" id="1">1</span>Devete godine kralja Sidkije, kralja judejskoga, desetoga mjeseca, Nabukodonozor, kralj babilonski, krenu sa svom vojskom na Jeruzalem te ga opsjede.  <span class="brojRetka" id="2">2</span>Jedanaeste godine kralja Sidkije, četvrtoga mjeseca, dana devetoga u mjesecu, provališe u grad.</p><p class="pocetakParagrafa"> <span class="brojRetka" id="3">3</span>Uđoše sve vojskovođe kralja babilonskoga te se smjestiše kod Srednjih vrata: Nergal Sar-Eser, knez Sin-Magira, vrhovni zapovjednik, Nebušasban, visoki dostojanstvenik, i sve druge vojskovođe kralja babilonskoga.</p><p class="pocetakParagrafa"> <span class="brojRetka" id="4">4</span>Kad ih vidješe Sidkija, kralj judejski, i svi ratnici njegovi, dadoše se u bijeg na vrata između dva zida, noću iziđoše iz grada prema Kraljevu vrtu i krenuše k dolini Arabi.  <span class="brojRetka" id="5">5</span>Ali ih čete kaldejske gonjahu i sustigoše Sidkiju u poljanama jerihonskim. Uhvatiše ga, odvedoše u Riblu, u zemlju hamatsku, pred Nabukodonozora, kralja babilonskoga, koji mu izreče sud.  <span class="brojRetka" id="6">6</span>I kralj babilonski dade u Ribli pred očima kralja Sidkije zaklati djecu njegovu. A dade kralj babilonski pogubiti i sve odličnike judejske.  <span class="brojRetka" id="7">7</span>Sidkiji iskopa oči, stavi ga u okove da ga odvede u Babilon.  <span class="brojRetka" id="8">8</span>Kaldejci zapališe kraljev dvor i kuće naroda i porušiše bedeme jeruzalemske.  <span class="brojRetka" id="9">9</span>Ostatak pučanstva koje još ostade u gradu, izbjeglice što su mu se predale i sav ostali narod, izagna u Babilon Nebuzaradan, zapovjednik tjelesne straže.  <span class="brojRetka" id="10">10</span>A od siromašnoga puka koji nije ništa posjedovao, Nebuzaradan, zapovjednik tjelesne straže, ostavi neke u zemlji judejskoj i porazdijeli im vinograde i polja.</p><p class="pocetakParagrafa"> <span class="brojRetka" id="11">11</span>O Jeremiji Nabukodonozor, kralj babilonski, zapovjedi Nebuzaradanu, zapovjedniku tjelesne straže:  <span class="brojRetka" id="12">12</span>»Uzmi ga i oko tvoje neka bdî nad njim. Ne čini mu nikakva zla, nego postupaj s njime kako on bude želio.«</p><p class="pocetakParagrafa"> <span class="brojRetka" id="13">13</span>Tada Nebuzaradan, zapovjednik tjelesne straže, Nebušazdan, visoki dostojanstvenik, Nergal Sar-Eser, vrhovni zapovjednik, i sve vojskovođe kralja babilonskoga  <span class="brojRetka" id="14">14</span>poslaše ljude da izvedu Jeremiju iz tamničkoga dvorišta i pustiše ga na slobodu. I tako on osta među narodom.</p><p class="noviRedak"> <h4>Proroštvo o spasenju Ebed-Meleka</h4><p class="pocetakParagrafa"> <span class="brojRetka" id="15">15</span>Dok je Jeremija bio zatvoren u tamničkom dvorištu, dođe mu riječ Jahvina:  <span class="brojRetka" id="16">16</span>»Idi i reci Kušitu Ebed-Meleku: Ovako govori Jahve nad vojskama, Bog Izraelov: ‘Evo, učinit ću da se ispune moje riječi protiv ovoga grada, na nesreću, ne na spas njegov. I kad se u onaj dan na tvoje oči obistine,  <span class="brojRetka" id="17">17</span>ja ću te u onaj dan spasiti’ – riječ je Jahvina – ‘i nećeš biti predan u ruke ljudima pred kojima dršćeš,  <span class="brojRetka" id="18">18</span>jer ja ću te pouzdano spasiti te nećeš od mača poginuti, nego ćeš dobiti život kao plijen, jer si se u me pouzdao’ – riječ je Jahvina.«</p></p>