<h4>Proročanstvo protiv Amona</h4><p class="pocetakParagrafa"> <span class="brojRetka" id="1">1</span>O sinovima Amonovim. Ovako govori Jahve:</p><p class="stih1">»Izrael nema sinova,</p><p class="stih2">nema nasljednika?</p><p class="stih1">Zašto je Milkom baštinio Gad</p><p class="stih2">i narod se njegov nastanio u njegovim gradovima?</p><p class="noviRedak"> </p><p class="stih1"> <span class="brojRetka" id="2">2</span>Zato, evo, dolaze dani« –</p><p class="stih2">riječ je Jahvina –</p><p class="stih1">»i učinit ću da se zaore ratni krikovi</p><p class="stih2">u Rabi sinova Amonovih,</p><p class="stih1">i ona će biti humak poharani,</p><p class="stih2">i naseobine njene ognjem popaljene.</p><p class="stih1">Tada će Izrael opljačkati svoje pljačkaše« –</p><p class="stih2">govori Jahve.</p><p class="noviRedak"> </p><p class="stih1"> <span class="brojRetka" id="3">3</span>»Plači, Hešbone, jer Ar je opustošen,</p><p class="stih2">zapomažite kćeri rapske.</p><p class="stih1">Opašite kostrijet, tužbalice povedite,</p><p class="stih2">obilazite s urezima.</p><p class="stih1">Jer Milkom mora u izgnanstvo</p><p class="stih2">sa svećenicima i knezovima.</p><p class="stih1"> <span class="brojRetka" id="4">4</span>Što se dičiš dolinom svojom,</p><p class="stih2">kćeri odmetnice,</p><p class="stih1">koja se uzdaš u bogatstvo svoje i govoriš:</p><p class="stih2">‘Tko se usuđuje ustati protiv mene?’</p><p class="stih1"> <span class="brojRetka" id="5">5</span>Evo, svaljujem na te Stravu</p><p class="stih2">odasvud uokolo:</p><p class="stih1">bit ćete raspršeni, svak’ na svoju stranu,</p><p class="stih2">i nitko bjegunce neće skupiti.</p><p class="pocetakParagrafa"> <span class="brojRetka" id="6">6</span>Ali uto ću opet promijeniti udes sinova Amonovih« – riječ je Jahvina.</p><p class="noviRedak"> <h4>Proročanstvo protiv Edoma</h4><p class="pocetakParagrafa"> <span class="brojRetka" id="7">7</span>O Edomu.</p><p class="pocetakParagrafa">Ovako govori Jahve nad vojskama:</p><p class="stih1">»Zar nema više mudrosti u Temanu,</p><p class="stih2">zar u razumnih nesta svjeta,</p><p class="stih2">zar se izvjetrila mudrost njihova?</p><p class="stih1"> <span class="brojRetka" id="8">8</span>Bježite, gubite se i duboko se sakrijte,</p><p class="stih2">stanovnici Dedana,</p><p class="stih1">jer Ezavu propast nosim,</p><p class="stih2">vrijeme kazne njegove.</p><p class="stih1"> <span class="brojRetka" id="9">9</span>Dođu li trgači k tebi,</p><p class="stih2">ni pabirka neće ostaviti;</p><p class="stih1">dođu li kradljivci noćni,</p><p class="stih2">opljačkat će sve što žele.</p><p class="stih1"> <span class="brojRetka" id="10">10</span>Jer ja sam onaj što će Ezava pretražiti</p><p class="stih2">i skrovišta mu otkriti</p><p class="stih2">da se ne mogne sakriti.</p><p class="stih1">Pleme je njegovo opustošeno:</p><p class="stih2">nema ga više!</p><p class="stih2">Nitko ne kaže:</p><p class="stih1"> <span class="brojRetka" id="11">11</span>‘Ostavi siročad svoju, ja ću je prehraniti</p><p class="stih2">i neka se udovice tvoje u me pouzdaju!’«</p><p class="noviRedak"> </p><p class="pocetakParagrafa"> <span class="brojRetka" id="12">12</span>Jer ovako govori Jahve: »Gle, oni koji odista ne bi morali piti čašu, moraju je iskapiti, i zar upravo ti da ostaneš nekažnjen? Ne, ti nećeš ostati nekažnjen, morat ćeš čašu ispiti!  <span class="brojRetka" id="13">13</span>Jer samim se sobom zakleh« – riječ je Jahvina: »Bosra će postati ruglo i sramota, pustinja i prokletstvo; a svi njezini gradovi bit će vječne razvaline.«</p><p class="noviRedak"> </p><p class="stih1"> <span class="brojRetka" id="14">14</span>Jahve mi vijest uputi,</p><p class="stih2">glasnik bî poslan k narodima:</p><p class="stih1">»Skupite se! Krenite na nj, krenite!</p><p class="stih2">Ustajte! U boj!</p><p class="stih1"> <span class="brojRetka" id="15">15</span>Jer, gle, učinit ću te malim među narodima,</p><p class="stih2">prezrenim među ljudima.</p><p class="stih1"> <span class="brojRetka" id="16">16</span>Strah te tvoj zaveo,</p><p class="stih2">uznositost srca tvoga,</p><p class="stih1">ti koji živiš u pećinama kamenim</p><p class="stih2">i držiš se visova planinskih</p><p class="stih1">te viješ gnijezdo na timoru, k’o orlovi,</p><p class="stih2">odande ću te strovaliti« –</p><p class="stih2">riječ je Jahvina.</p><p class="pocetakParagrafa"> <span class="brojRetka" id="17">17</span>»Edom će postati pustoš; tko god njime prođe, zaprepastit će se i zviždati zbog svih rana njegovih.  <span class="brojRetka" id="18">18</span>Razorit će ga kao Sodomu i Gomoru i susjede njihove« – govori Jahve. »Čovjek ondje neće stanovati, sin čovječji neće u njem boraviti.«</p><p class="noviRedak"> </p><p class="stih1"> <span class="brojRetka" id="19">19</span>»Gle, kao lav on izlazi iz guštare jordanske</p><p class="stih2">na pašnjake vječno zelene.</p><p class="stih1">Ali ću ga učas otjerati</p><p class="stih2">i smjestiti ondje svog izabranika.</p><p class="stih1">Jer tko je meni ravan?</p><p class="stih2">I tko će mene na račun pozvati?</p><p class="stih2">I koji će mi pastir odoljeti?«</p><p class="stih1"> <span class="brojRetka" id="20">20</span>Zato čujte što je Jahve naumio</p><p class="stih2">učiniti Edomu,</p><p class="stih1">čujte što je nakanio</p><p class="stih2">protiv stanovnika Temana:</p><p class="stih1">i najsitniju jagnjad on će odvući,</p><p class="stih2">i sam njihov pašnjak zgrozit će se nad njima.</p><p class="stih1"> <span class="brojRetka" id="21">21</span>Od lomljave pada njina zemlja će se potresti,</p><p class="stih2">razlijegat će se vapaj do Crvenog mora!</p><p class="stih1"> <span class="brojRetka" id="22">22</span>Gle, poput orla on se diže i lebdi,</p><p class="stih2">nad Bosrom širi krila.</p><p class="stih1">U dan onaj srce će junaka edomskih</p><p class="stih2">biti kao srce žene u trudovima.</p><p class="noviRedak"> <h4>Proročanstvo protiv sirijskih gradova</h4><p class="pocetakParagrafa"> <span class="brojRetka" id="23">23</span>O Damasku.</p><p class="stih1">»Smeteni su Hamat i Arpad</p><p class="stih2">jer zlu vijest čuše.</p><p class="stih1">Srce im se steže od užasa</p><p class="stih2">i smirit se ne može.</p><p class="stih1"> <span class="brojRetka" id="24">24</span>Obeshrabren je Damask, u bijeg udario,</p><p class="stih2">strah ga spopao,</p><p class="stih1">tjeskoba i bolovi obuzeli ga kao porodilju.</p><p class="stih1"> <span class="brojRetka" id="25">25</span>Kako? Napušten je slavni grad,</p><p class="stih2">grad radosti moje!</p><p class="stih1"> <span class="brojRetka" id="26">26</span>Zato će mladići njegovi popadati po trgovima,</p><p class="stih2">svi će ratnici poginuti u onaj dan« –</p><p class="stih2">riječ je Jahve nad vojskama.</p><p class="stih1"> <span class="brojRetka" id="27">27</span>»Potpalit ću vatrom zidine Damaska:</p><p class="stih2">plamen će proždrijeti dvor Ben-Hadadov.«</p><p class="noviRedak"> <h4>Proročanstvo protiv arapskih plemena</h4><p class="pocetakParagrafa"> <span class="brojRetka" id="28">28</span>O Kedaru i kraljevstvima hasorskim koje je potukao Nabukodonozor, kralj babilonski.</p><p class="pocetakParagrafa">Ovako govori Jahve:</p><p class="stih1">»Ustajte, na Kedar navalite,</p><p class="stih2">uništite sinove Istoka!</p><p class="stih1"> <span class="brojRetka" id="29">29</span>Nek’ im se oduzmu šatori i stada,</p><p class="stih2">šatorska krila i sva im oprema!</p><p class="stih1">Neka im se deve odvedu,</p><p class="stih2">i nek’ viču na njih: ‘Strava odasvud!’</p><p class="stih1"> <span class="brojRetka" id="30">30</span>Bježite glavom bez obzira, duboko se skrijte,</p><p class="stih2">žitelji Hasora« – riječ je Jahvina.</p><p class="stih1">»Jer Nabukodonozor, kralj babilonski,</p><p class="stih2">snuje naum protiv vas,</p><p class="stih2">navalu smišlja:</p><p class="stih1"> <span class="brojRetka" id="31">31</span>‘Ustajte, udarite na mirni narod</p><p class="stih2">što živi bez straha’</p><p class="stih2">– riječ je Jahvina –</p><p class="stih1">‘što nema vrata ni zasuna,</p><p class="stih2">što u osami prebiva!</p><p class="stih1"> <span class="brojRetka" id="32">32</span>Deve njihove bit će plijen,</p><p class="stih2">mnoštvo ovaca otimačina!’</p><p class="stih1">I raspršit ću ih na sve strane,</p><p class="stih2">one ljude obrijanih zalizaka,</p><p class="stih1">i dovest ću odasvud na njih nesreću«</p><p class="stih2">– riječ je Jahvina.</p><p class="stih1"> <span class="brojRetka" id="33">33</span>»Hasor će postati brlog čagaljski</p><p class="stih2">i pustinja vječna.</p><p class="stih1">Čovjek ondje neće prebivati,</p><p class="stih2">neće se ondje nastaniti sin čovječji.«</p><p class="noviRedak"> <h4>Proročanstvo protiv Elama</h4><p class="pocetakParagrafa"> <span class="brojRetka" id="34">34</span>Riječ koju Jahve uputi proroku Jeremiji o Elamu, u početku kraljevanja Sidkije, kralja judejskoga. </p><p class="pocetakParagrafa"> <span class="brojRetka" id="35">35</span>Ovako govori Jahve nad vojskama:</p><p class="stih1">»Lomim, evo, luk Elamov,</p><p class="stih2">srž snage njegove.</p><p class="stih1"> <span class="brojRetka" id="36">36</span>Četiri ću vjetra dognati na Elam</p><p class="stih2">s četiri kraja neba</p><p class="stih1">i raspršit Elamce u sva četiri vjetra,</p><p class="stih2">i neće biti naroda kamo neće stići bjegunci elamski.</p><p class="stih1"> <span class="brojRetka" id="37">37</span>Utjerat ću Elamcima strah u kosti</p><p class="stih2">pred njihovim dušmanima.</p><p class="stih1">Pustit ću na njih nesreću,</p><p class="stih2">oganj gnjeva svojega.</p><p class="stih1">Poslat ću mač za njima</p><p class="stih2">dok ne budu sasvim uništeni.</p><p class="stih1"> <span class="brojRetka" id="38">38</span>I postavit ću u Elamu prijesto svoj</p><p class="stih2">i zatrt ću ondje kralja i sve knezove« – riječ je Jahvina.</p><p class="noviRedak"> </p><p class="stih1"> <span class="brojRetka" id="39">39</span>»Ali ću okrenut’ udes Elama« –</p><p class="stih2">riječ je Jahvina.</p></p></p></p></p>