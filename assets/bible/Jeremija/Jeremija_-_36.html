<h2>IV. PATNJE PROROKA JEREMIJE</h2><h4>Svitak proroštava 605.–604. godine</h4><p class="pocetakParagrafa"> <span class="brojRetka" id="1">1</span>Četvrte godine Jojakima, sina Jošijina, kralja judejskoga, uputi Jahve Jeremiji ovu riječ:  <span class="brojRetka" id="2">2</span>»Uzmi svitak i zapiši na nj sve riječi koje ti kazah o Jeruzalemu, Judeji i svim narodima, od dana kad ti počeh govoriti, od danâ Jošijinih do dana današnjega.  <span class="brojRetka" id="3">3</span>Možda će čuti dom Judin o svim nesrećama što sam ih naumio oboriti na njih te će se vratiti svaki sa svoga zlog puta, a ja ću im oprostiti krivicu i grijeh njihov.«</p><p class="pocetakParagrafa"> <span class="brojRetka" id="4">4</span>Tada Jeremija dozva Baruha, sina Nerijina, i Baruh napisa na svitak, po kazivanju Jeremijinu, sve riječi koje mu Jahve bijaše objavio.</p><p class="pocetakParagrafa"> <span class="brojRetka" id="9">9</span>U petoj godini Jojakima, sina Jošijina, kralja judejskoga, mjeseca devetoga, pozvaše na post pred Jahvu sav narod jeruzalemski i sav narod što mogaše stići iz gradova judejskih u Jeruzalem.  <span class="brojRetka" id="5">5</span>Tada Jeremija naredi Baruhu: »Meni nije slobodno te ne mogu poći u dom Jahvin.  <span class="brojRetka" id="6">6</span>Idi ti te na dan posta u domu Jahvinu čitaj narodu riječi Jahvine iz svitka što si ga po mojem kazivanju napisao. Pročitaj ih i svim Judejcima koji su došli iz svojih gradova.  <span class="brojRetka" id="7">7</span>Možda će se vapaji njihovi vinuti k Jahvi i možda će se obratiti svatko sa zloga puta svojega; jer je velik bijes i srdžba kojima Jahve prijeti ovom narodu.«</p><p class="pocetakParagrafa"> <span class="brojRetka" id="8">8</span>I Baruh, sin Nerijin, učini sve kako mu prorok Jeremija bijaše zapovjedio da pročita riječi Jahvine u domu Jahvinu.  <span class="brojRetka" id="10">10</span>Baruh svemu narodu pročita riječi Jeremije iz svitka u domu Jahvinu, u dvorani Gemarje, sina pisara Šafana, u gornjem predvorju pred Novim vratima Jahvina doma.</p><p class="pocetakParagrafa"> <span class="brojRetka" id="11">11</span>A kad Mikaj, sin Šafanova sina Gemarje, ču iz knjige sve Jahvine riječi,  <span class="brojRetka" id="12">12</span>siđe u kraljevski dvor u sobu pisarovu, gdje upravo sjeđahu svi dostojanstvenici: pisar Elišama, Delaja, sin Šemajin, Elnatan, sin Akborov, Gemarja, sin Šafanov, Sidkija, sin Hananijin, i svi drugi dostojanstvenici.  <span class="brojRetka" id="13">13</span>Mikaj im kaza sve riječi što ih bijaše čuo kad ih je Baruh narodu čitao iz knjige.</p><p class="pocetakParagrafa"> <span class="brojRetka" id="14">14</span>Tada dostojanstvenici poslaše Jehudija, sina Netanijina, i Šelemju, sina Kušijeva, Baruhu da mu kažu: »Uzmi u ruke svitak iz kojega si čitao narodu i dođi!« Tada Baruh, sin Nerijin, uze svitak u ruke i dođe k njima.  <span class="brojRetka" id="15">15</span>Oni mu rekoše: »Hajde, sjedi i pročitaj nam!« I Baruh im pročita.  <span class="brojRetka" id="16">16</span>Kad čuše sve one riječi, uplašeno se pogledaše i rekoše Baruhu: »Moramo sve to kazati kralju.«  <span class="brojRetka" id="17">17</span>I upitaše Baruha: »Hajde, objasni nam kako ti napisa sve te riječi.«  <span class="brojRetka" id="18">18</span>Baruh će njima: »Jeremija mi je sve te riječi u pero kazivao, a ja sam ih crnilom u knjigu zapisao.«  <span class="brojRetka" id="19">19</span>Tada dostojanstvenici rekoše Baruhu: »Idi i sakrijte se, ti i Jeremija; nitko da ne zna gdje ste.«  <span class="brojRetka" id="20">20</span>I, pohranivši svitak u dvorani pisara Elišame, pođoše kralju u dvorsko predvorje i sve mu ispripovjediše.</p><p class="pocetakParagrafa"> <span class="brojRetka" id="21">21</span>Kralj posla Jehudija da donese svitak: on ga donese iz sobe pisara Elišame i pročita ga kralju i dostojanstvenicima koji stajahu oko njega.  <span class="brojRetka" id="22">22</span>Kralj je sjedio u zimskim odajama – bijaše to u devetom mjesecu – a pred njim stajaše ražarena žeravnica.  <span class="brojRetka" id="23">23</span>I kako bi Jehudi pročitao tri-četiri stupca, kralj bi ih rezao pisarskim perorezom i bacao u vatru na žeravnice sve dok cio svitak ne bî uništen u vatri žeravnice.  <span class="brojRetka" id="24">24</span>Ni kralj ni njegove sluge ne prestrašiše se niti razderaše haljina kad čuše te riječi,  <span class="brojRetka" id="25">25</span>pa ipak Elnatan, Delaja i Gemarja moljahu kralja da ne spali svitak, ali on ih ne posluša.  <span class="brojRetka" id="26">26</span>Tada kralj zapovjedi kraljeviću Jerahmeelu i Seraji, sinu Azrielovu, i Šelemji, sinu Abdeelovu, da uhvate pisara Baruha i proroka Jeremiju. Ali ih Jahve bijaše sakrio.</p><p class="pocetakParagrafa"> <span class="brojRetka" id="27">27</span>Pošto je, dakle, kralj spalio svitak s riječima što ih Baruh bijaše zapisao po Jeremijinu kazivanju, dođe riječ Jahvina Jeremiji:  <span class="brojRetka" id="28">28</span>»Uzmi drugi svitak i upiši u nj sve one riječi što bijahu na prvom svitku koji je Jojakim, kralj judejski, spalio.  <span class="brojRetka" id="29">29</span>A protiv Jojakima, kralja judejskoga, ovako reci: Ovako govori Jahve: Spalio si svitak govoreći: ‘Zašto si u njemu napisao da će doći kralj babilonski koji će opustošiti zemlju ovu i istrijebiti i ljude i stoku?’  <span class="brojRetka" id="30">30</span>Zato ovako govori Jahve protiv Jojakima, kralja judejskoga: ‘On neće imati potomka da sjedne na prijestolje Davidovo, a njegovo mrtvo tijelo bit će bačeno na pripeku danju i noćni mraz.  <span class="brojRetka" id="31">31</span>Kaznit ću njega, i potomstvo njegovo, i sluge njegove zbog njihova bezakonja, i svalit ću na Jeruzalemce i na Judejce sve zlo kojim sam im prijetio, a nisu me slušali.«</p><p class="pocetakParagrafa"> <span class="brojRetka" id="32">32</span>Tada Jeremija uze drugi svitak, dade ga pisaru Baruhu, sinu Nerijinu, i on po kazivanju Jeremijinu upisa sve riječi knjige koju je Jojakim, kralj judejski, na žeravnici spalio. I k njima je dopisano još mnogo onakvih riječi.</p>