<h4>Proročanstvo protiv Filistejaca</h4><p class="pocetakParagrafa"> <span class="brojRetka" id="1">1</span>Riječ koju Jahve uputi proroku Jeremiji o Filistejcima prije nego što faraon osvoji Gazu.  <span class="brojRetka" id="2">2</span>Ovako reče Jahve:</p><p class="stih1">»Evo, vode se dižu sa sjevera</p><p class="stih2">i kao nabujali brzaci</p><p class="stih1">poplavljuju zemlju i sve što je na njoj,</p><p class="stih2">gradove i sve njihovo pučanstvo.</p><p class="stih1">I ljudi vapiju, i kukaju</p><p class="stih2">svi žitelji zemlje,</p><p class="stih1"> <span class="brojRetka" id="3">3</span>uz tutanj kopita njegove ždrebadi,</p><p class="stih2">uza štropot kola i tresku točkova.</p><p class="stih1">Oci više ne mare za djecu svoju</p><p class="stih2">jer su im ruke klonule</p><p class="stih1"> <span class="brojRetka" id="4">4</span>zbog dana što osvanu</p><p class="stih2">da Filistejce istrijebi,</p><p class="stih1">da zatre Tiru i Sidonu</p><p class="stih2">sve do posljednjeg pomagača.</p><p class="stih1">Jer Jahve istrebljuje Filistejce,</p><p class="stih2">i sav ostatak otočja kaftorskog.</p><p class="stih1"> <span class="brojRetka" id="5">5</span>Gazi će biti obrijana glava,</p><p class="stih2">razoren Aškelon.</p><p class="stih1">A ti, Ašdode, ostače Anakovaca,</p><p class="stih2">dokle će te tuga razdirati?</p><p class="stih1"> <span class="brojRetka" id="6">6</span>Jao, maču Jahvin,</p><p class="stih2">kad li ćeš se smiriti?</p><p class="stih1">Vrati se u korice,</p><p class="stih2">stani i počini!«</p><p class="stih1"> <span class="brojRetka" id="7">7</span>Ali kako da se smiri,</p><p class="stih2">kad Jahvina ruka njime zapovijeda:</p><p class="stih1">na Aškelon i na morski žal</p><p class="stih2">on ga isuka.</p>