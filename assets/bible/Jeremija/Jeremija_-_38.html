<h4>Jeremija u čatrnji – Ebed-Melek zauzima se za nj</h4><p class="pocetakParagrafa"> <span class="brojRetka" id="1">1</span>Šefatja, sin Matanov, i Gedalija, sin Pašhurov, i Jukal, sin Šelemjin, i Pašhur, sin Malkijin, čuše tada za riječi što ih Jeremija kaza svemu narodu:  <span class="brojRetka" id="2">2</span>»Ovako govori Jahve: ‘Tko ostane u ovome gradu, poginut će od mača, gladi i kuge. A tko izađe pred Kaldejce, spasit će život – život će mu ostati kao plijen, ostat će živ.’  <span class="brojRetka" id="3">3</span>Jer ovako govori Jahve: ‘Ovaj će grad odista pasti u ruke vojsci kralja babilonskoga i ona će ga zauzeti!’«</p><p class="pocetakParagrafa"> <span class="brojRetka" id="4">4</span>Tada dostojanstvenici rekoše kralju: »Ovoga čovjeka valja ubiti: on zaista obeshrabruje ratnike koji su još ostali u gradu i sav narod kad takve riječi pred njima govori. Pa taj čovjek ne traži dobrobit ovoga naroda, nego njegovu propast.«  <span class="brojRetka" id="5">5</span>A kralj Sidkija odgovori: »Eto, on je u vašim rukama, jer kralj ionako više nema nikakve vlasti nad vama.«  <span class="brojRetka" id="6">6</span>Tada pograbiše Jeremiju i baciše ga u čatrnju kraljevića Malkije, što je bila u tamničkom dvorištu, i oni ga spustiše na užetima. Ali u čatrnji ne bijaše vode, već samo glib, tako da Jeremija propade u glib.</p><p class="pocetakParagrafa"> <span class="brojRetka" id="7">7</span>Ali Kušit Ebed-Melek, dvorjanin koji bijaše u kraljevskom dvoru, doču da su Jeremiju bacili u čatrnju dok je kralj upravo sjedio kod Benjaminovih vrata.  <span class="brojRetka" id="8">8</span>Tada Ebed-Melek izađe iz kraljevskog dvora te ovako reče kralju:  <span class="brojRetka" id="9">9</span>»Gospodaru, kralju moj, zlo čine ovi ljudi kad tako postupaju s prorokom Jeremijom: bacili su ga u čatrnju, gdje će od gladi umrijeti, jer nema kruha u gradu.«  <span class="brojRetka" id="10">10</span>Nato kralj zapovjedi Kušitu Ebed-Meleku: »Povedi trojicu ljudi te izvuci proroka Jeremiju iz čatrnje dok nije umro.«  <span class="brojRetka" id="11">11</span>I Ebed-Melek povede ljude, uđe u kraljevski dvor, pod riznicu: uze ondje nešto iznošenih i poderanih dronjaka te ih na užetu spusti Jeremiji u čatrnju.  <span class="brojRetka" id="12">12</span>Kušit Ebed-Melek reče Jeremiji: »Podmetni iznošene i poderane dronjke pod pazuha i pod užad.« Jeremija učini tako.  <span class="brojRetka" id="13">13</span>Tada na užetima izvukoše Jeremiju iz čatrnje. Otada Jeremija ostade u tamničkom dvorištu.</p><p class="noviRedak"> <h4>Posljednji razgovor sa Sidkijom</h4><p class="pocetakParagrafa"> <span class="brojRetka" id="14">14</span>Kralj Sidkija posla po proroka Jeremiju te ga pozva da dođe k njemu na treći ulaz što vodi u dom Jahvin. Kralj reče Jeremiji: »Htio bih te nešto upitati, nemoj mi ni riječi zatajiti!«  <span class="brojRetka" id="15">15</span>Jeremija odgovori Sidkiji: »Ako ti kažem, nećeš li me pogubiti? Ako te pak posvjetujem, nećeš me poslušati!«  <span class="brojRetka" id="16">16</span>Tada se kralj Sidkija u tajnosti zakle Jeremiji ovim riječima: »Živoga mi Jahve, koji nam daje ovaj život, neću te pogubiti i neću te predati onima što ti rade o glavi.«  <span class="brojRetka" id="17">17</span>Jeremija, dakle, reče Sidkiji: »Ovako govori Jahve, Bog nad vojskama, Bog Izraelov: ‘Ako izađeš pred vojskovođe kralja babilonskoga, spasit ćeš glavu i ovaj grad neće biti uništen požarom; živjet ćete ti i tvoj dom.  <span class="brojRetka" id="18">18</span>Ako pak ne izađeš pred vojskovođe kralja babilonskoga, ovaj će grad pasti u ruke Kaldejaca i oni će ga spaliti, a ti se nećeš spasiti iz ruku njihovih.’«  <span class="brojRetka" id="19">19</span>A kralj Sidkija odgovori Jeremiji: »Bojim se Judejaca koji su prebjegli Kaldejcima: mogli bi mene predati njima da mi se izruguju.«  <span class="brojRetka" id="20">20</span>Jeremija odvrati: »Oni to neće učiniti. Poslušaj glas Jahvin prema kojem sam ti govorio, bit će ti dobro i spasit ćeš život svoj.  <span class="brojRetka" id="21">21</span>Ali ako ne htjedneš iz grada, evo riječi koju mi Jahve objavi:  <span class="brojRetka" id="22">22</span>‘Gle, sve žene koje su još ostale u dvoru kralja judejskoga bit će odvedene k vojskovođama kralja babilonskoga i govorit će:</p><p class="stih1">Zaveli te, svladali te</p><p class="stih2">vjerni prijatelji tvoji!</p><p class="stih1">Kad ti noge u kal propadaju,</p><p class="stih2">oni te napuštaju!’</p><p class="pocetakParagrafa"> <span class="brojRetka" id="23">23</span>Da, sve će žene tvoje i djecu tvoju odvesti Kaldejcima, a ni ti sam nećeš umaći rukama njihovim: dospjet ćeš u ruke kralju babilonskom, a grad će ovaj biti spaljen.«</p><p class="pocetakParagrafa"> <span class="brojRetka" id="24">24</span>Sidkija reče Jeremiji: »Nitko živ ne smije o tome što saznati, inače ćeš umrijeti.  <span class="brojRetka" id="25">25</span>Ako, dakle, dostojanstvenici doznaju da sam s tobom razgovarao te dođu k tebi i kažu: ‘Ta očituj nam što kralj kaza tebi, a ti njemu; ne krij ništa pred nama, inače ćemo te ubiti’,  <span class="brojRetka" id="26">26</span>odgovori im: ‘Molio sam kralja da me više ne vrati u kuću Jonatanovu, da ondje ne umrem!’«</p><p class="pocetakParagrafa"> <span class="brojRetka" id="27">27</span>I doista, dođoše dostojanstvenici k Jeremiji te ga ispitivahu. Ali im on odgovori upravo onako kako mu kralj bijaše naredio. Tada ga se okaniše, jer se ništa nije pročulo o onom razgovoru.  <span class="brojRetka" id="28">28</span>Jeremiju, dakle, ostaviše u tamničkom dvorištu sve do dana kad neprijatelj zauze Jeruzalem.</p><p class="pocetakParagrafa">Kad Jeruzalem zauzeše, on bijaše ondje.</p></p>