<h2>VI. DODATAK</h2><h4>Propast Jeruzalema –Jojakin pomilovan</h4><p class="pocetakParagrafa"> <span class="brojRetka" id="1">1</span>Sidkiji je bila dvadeset i jedna godina kad se zakraljio, a kraljevao je jedanaest godina u Jeruzalemu. Materi mu bijaše ime Hamitala, kćerka Jeremije, i bila je iz Libne.  <span class="brojRetka" id="2">2</span>Činio je što je zlo u očima Jahvinim, sve kao što je činio Jojakin.  <span class="brojRetka" id="3">3</span>To je zadesilo Jeruzalem zbog gnjeva Jahvina; Jahve ih napokon i odbaci ispred lica svoga.</p><p class="pocetakParagrafa">Sidkija se pobunio protiv babilonskog kralja.  <span class="brojRetka" id="4">4</span>Devete godine njegova kraljevanja, desetoga dana desetoga mjeseca, krenu sam babilonski kralj Nabukodonozor sa svom svojom vojskom na Jeruzalem. Utabori se pred gradom i opasa ga opkopom.  <span class="brojRetka" id="5">5</span>Grad osta opkoljen sve do jedanaeste godine Sidkijina kraljevanja.  <span class="brojRetka" id="6">6</span>Devetoga dana četvrtoga mjeseca, kad je u gradu zavladala takva glad da priprosti puk nije imao ni kruha,  <span class="brojRetka" id="7">7</span>neprijatelj provali u grad. Tada kralj i svi ratnici pobjegoše noću kroz vrata između dva zida nad Kraljevskim vrtom – Kaldejci bijahu opkolili grad – i krenuše putem prema Arabi.  <span class="brojRetka" id="8">8</span>Kaldejske čete nagnuše za njim u potjeru i sustigoše Sidkiju na jerihonskim poljanama, a sva se njegova vojska razbježala.  <span class="brojRetka" id="9">9</span>I Kaldejci uhvatiše kralja i odvedoše ga u Riblu, u zemlji hamatskoj, pred kralja babilonskog, koji mu izreče presudu.  <span class="brojRetka" id="10">10</span>Pokla Sidkijine sinove pred njegovim očima, pobi u Ribli sve Judine knezove;  <span class="brojRetka" id="11">11</span>Sidkiji iskopa oči i okova ga verigama i odvede u Babilon, gdje ga je držao u tamnici sve do smrti njegove.</p><p class="pocetakParagrafa"> <span class="brojRetka" id="12">12</span>Desetoga dana petoga mjeseca – devetnaeste godine kraljevanja Nabukodonozora, kralja babilonskog – uđe u Jeruzalem Nebuzaradan, zapovjednik tjelesne straže.  <span class="brojRetka" id="13">13</span>On zapali dom Jahvin, kraljevski dvor i sve kuće u Jeruzalemu, osobito kuće uglednika;  <span class="brojRetka" id="14">14</span>kaldejske čete, pod zapovjednikom tjelesne straže, razoriše zidine oko Jeruzalema.</p><p class="pocetakParagrafa"> <span class="brojRetka" id="15">15</span>Nebuzaradan, zapovjednik tjelesne straže, odvede u sužanjstvo ostatak naroda koji bijaše ostao u gradu, a tako i prebjege babilonskom kralju i ostalu svjetinu.  <span class="brojRetka" id="16">16</span>Neke od malih ljudi Nebuzaradan ostavi u zemlji kao vinogradare i ratare.</p><p class="pocetakParagrafa"> <span class="brojRetka" id="17">17</span>Kaldejci razbiše mjedene stupove u domu Jahvinu, podnožja i Mjedeno more u domu Jahvinu, i mjed odniješe u Babilon.  <span class="brojRetka" id="18">18</span>Uzeše i lonce, lopate, noževe, posudice i uopće sav mjedeni pribor koji se upotrebljavao za bogoslužja.  <span class="brojRetka" id="19">19</span>Zapovjednik uze i umivaonice, kadionice, škropionice, lonce, svijećnjake, zdjele, žrtvene pehare, uopće sve što bijaše od zlata i srebra,  <span class="brojRetka" id="20">20</span>dva stupa, jedno »More« i dvanaest mjedenih volova pod »Morem«, podnožja što je kralj Salomon dao izraditi za dom Jahvin. Nije moguće procijeniti koliko je mjedi bilo u svim tim predmetima.  <span class="brojRetka" id="21">21</span>Prvi stup bijaše visok osamnaest lakata – obuhvatiti ga je mogao konop od dvanaest lakata – bijaše četiri prsta debeo, a šupalj.  <span class="brojRetka" id="22">22</span>Imao je glavicu od mjedi, visoku pet lakata; i obvijaše je oplet i mogranji, a sve od mjedi. Takav je bio i drugi stup.  <span class="brojRetka" id="23">23</span>A devedeset i šest šipaka slobodno je visjelo. Sve u svemu bijaše oko sto šipaka u tom opletu.</p><p class="pocetakParagrafa"> <span class="brojRetka" id="24">24</span>Zapovjednik je straže odveo svećeničkog poglavara Seraju, drugog svećenika, Sefaniju, i tri čuvara praga.  <span class="brojRetka" id="25">25</span>Iz grada je odveo jednog dvorjanina, vojničkog zapovjednika, sedam ljudi iz kraljeve pratnje koji se zatekoše u gradu, pisara zapovjednika vojske koji je novačio puk te šezdeset pučana koji se također zatekoše u gradu.  <span class="brojRetka" id="26">26</span>Zapovjednik tjelesne straže Nebuzaradan odvede ih pred kralja babilonskog u Riblu.  <span class="brojRetka" id="27">27</span>I kralj babilonski zapovjedi da ih pogube u Ribli, u zemlji hamatskoj. Tako su judejski narod odveli s njegove rodne grude.</p><p class="pocetakParagrafa"> <span class="brojRetka" id="28">28</span>Evo broja ljudstva što ga Nabukodonozor odvede u sužanjstvo: sedme godine tri tisuće i dvadeset tri Judejca;  <span class="brojRetka" id="29">29</span>osamnaeste godine Nabukodonozorove osamsto trideset i dvije osobe iz Jeruzalema;  <span class="brojRetka" id="30">30</span>dvadeset i treće godine Nabukodonozorove, Nebuzaradan, zapovjednik tjelesne straže, odvede sedam stotina četrdeset i pet Judejaca. U svemu: četiri tisuće i šest stotina osoba.</p><p class="pocetakParagrafa"> <span class="brojRetka" id="31">31</span>A trideset i sedme godine otkako je zasužnjen judejski kralj Jojakin, dvadeset i petoga dana dvanaestoga mjeseca, babilonski kralj Evil Merodak u prvoj godini svoje vladavine pomilova judejskoga kralja Jojakina i pusti ga iz tamnice.  <span class="brojRetka" id="32">32</span>Ljubazno je s njim razgovarao i stolicu mu postavio više nego drugim kraljevima koji bijahu s njim u Babilonu.  <span class="brojRetka" id="33">33</span>Jojakin je odložio svoje tamničke haljine i jeo s kraljem za istim stolom svega svoga vijeka.  <span class="brojRetka" id="34">34</span>Do kraja njegova života, sve do smrti, babilonski mu je kralj trajno, iz dana u dan, davao uzdržavanje.</p>