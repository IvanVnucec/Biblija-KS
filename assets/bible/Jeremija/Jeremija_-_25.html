<h3>4. BABILON – BIČ BOŽJI</h3><p class="pocetakParagrafa"> <span class="brojRetka" id="1">1</span>Riječ upućena Jeremiji o svem narodu judejskom, četvrte godine Jojakima, sina kralja judejskog – to je prve godine Nabukodonozora, kralja babilonskog.  <span class="brojRetka" id="2">2</span>Prorok Jeremija navijesti tu riječ svemu narodu Judinu i svim Jeruzalemcima:</p><p class="pocetakParagrafa"> <span class="brojRetka" id="3">3</span>Od trinaeste godine Jošije, sina Amonova, kralja judejskoga, sve do dana današnjeg, ove dvadeset i tri godine, dolazila mi je riječ Jahvina i ja sam vam jednako govorio, ali me niste slušali.  <span class="brojRetka" id="4">4</span>I Jahve je svejednako slao k vama sve sluge svoje, proroke, ali vi niste slušali i niste prignuli uši svoje da čujete.  <span class="brojRetka" id="5">5</span>I govorahu vam: »Vratite se svaki sa zla puta svojega i od zlih djela svojih i ostanite u zemlji koju Jahve dade vama i ocima vašim za sva vremena;  <span class="brojRetka" id="6">6</span>i ne idite za tuđim bogovima da im služite i da im se klanjate; i ne gnjevite me djelima ruku svojih, pa vam neću ništa nažao učiniti.  <span class="brojRetka" id="7">7</span>Ali me niste poslušali« – riječ je Jahvina – »nego me razgnjeviste djelima ruku svojih, na svoju nesreću!«</p><p class="pocetakParagrafa"> <span class="brojRetka" id="8">8</span>Zato ovako govori Jahve nad vojskama: »Jer niste poslušali mojih riječi,  <span class="brojRetka" id="9">9</span>evo, ja ću poslati i podignuti sve narode sa sjevera« – riječ je Jahvina – »i slugu svoga Nabukodonozora, kralja babilonskoga, i dovest ću ih na ovu zemlju i na njene stanovnike i na sve okolne narode; izručit ću ih kletom uništenju i učinit ću ih užasom i ruglom, vječnim razvalinama.  <span class="brojRetka" id="10">10</span>I ugušit ću među njima svaki glas radosti i veselja, klicanje zaručnika i zaručnice i klopot žrvnja i svjetlost svjetiljke.  <span class="brojRetka" id="11">11</span>Sva će se zemlja pretvoriti u pustoš i pustinju i svi će narodi služiti kralju babilonskom sedamdeset godina.  <span class="brojRetka" id="12">12</span>Ali kad se navrši sedamdeset godina, kaznit ću kralja babilonskog i narod onaj« – riječ je Jahvina – »za bezakonje njihovo i zemlju kaldejsku i pretvorit ću ih u vječne razvaline.  <span class="brojRetka" id="13">13</span>Dovest ću na tu zemlju sve što sam protiv nje rekao« – sve je to napisano u ovoj knjizi, što prorokova Jeremija za sve narode.</p><p class="noviRedak"> <h2>II. PROROČANSTVA PROTIV NARODÂ (početak)</h2><h3>1. UVOD</h3><h4>Viđenje pehara</h4><p class="pocetakParagrafa"> <span class="brojRetka" id="14">14</span>»I oni će služiti mnogim narodima i velikim kraljevima i platit ću im po njihovim činima i po djelima ruku njihovih.«</p><p class="pocetakParagrafa"> <span class="brojRetka" id="15">15</span>Ovako mi reče Jahve, Bog Izraelov: »Uzmi ovaj pehar vina iz moje ruke i napoji njime sve narode kojima ću te poslati.  <span class="brojRetka" id="16">16</span>Neka piju dok ne zateturaju i dok se ne izbezume zbog mača što ću ga među njih poslati.«  <span class="brojRetka" id="17">17</span>I uzeh pehar iz ruke Jahvine i napojih njime sve narode kojima me Jahve bijaše poslao:  <span class="brojRetka" id="18">18</span>Jeruzalem i gradove judejske s njihovim kraljevima i knezovima, neka budu razvalina, pustoš, ruglo i prokletstvo, kao što su i danas;  <span class="brojRetka" id="19">19</span>faraona, kralja egipatskoga, s njegovim slugama i knezovima i narodom njegovim  <span class="brojRetka" id="20">20</span>i svu onu mješavinu naroda: sve kraljeve zemlje Usa, sve kraljeve zemlje filistejske, Aškelon, Gazu, Ekron i ono što ostade od Ašdoda;  <span class="brojRetka" id="21">21</span>Edom, Moab i sinove Amonove;  <span class="brojRetka" id="22">22</span>sve kraljeve Tira, sve kraljeve Sidona, kraljeve otoka onkraj mora;  <span class="brojRetka" id="23">23</span>Dedan, Temu, Buz i sve one ostriženih zàlizākā,  <span class="brojRetka" id="24">24</span>sve kraljeve Arabije, sve kraljeve mješavine naroda koji obitavaju u pustinji;  <span class="brojRetka" id="25">25</span>sve kraljeve Zimrija, sve kraljeve Elama i sve kraljeve Medije;  <span class="brojRetka" id="26">26</span>sve kraljeve Sjevera, blize i daleke, jednog za drugim, i sva kraljevstva na licu zemlje. A kralj Šešak pit će poslije njih.</p><p class="pocetakParagrafa"> <span class="brojRetka" id="27">27</span>»I reci im: Ovako govori Jahve nad vojskama, Bog Izraelov: ‘Pijte! Opijte se! Bljujte! Padnite da se više ne dignete od mača koji ću pustiti među vas.’  <span class="brojRetka" id="28">28</span>Ako ne bi htjeli uzeti pehar iz tvoje ruke da piju, reci im: Ovako govori Jahve nad vojskama: ‘Morate piti!  <span class="brojRetka" id="29">29</span>Jer, evo, ja sam počeo kažnjavati grad koji se zove mojim imenom. A vi zar da prođete bez kazne? Ne, nećete ostati nekažnjeni, jer ću sâm dozvati mač da udari na sve stanovnike zemlje’« – riječ je Jahve nad vojskama.  <span class="brojRetka" id="30">30</span>»Ti im, dakle, prorokuj sve riječi ove i reci im:</p><p class="stih1">‘Jahve reče sa visine,</p><p class="stih2">iz svetoga stana grmi glasom,</p><p class="stih1">riče iza glasa protiv pašnjaka svoga,</p><p class="stih2">podvikuje kao oni što grožđe gaze.</p><p class="stih1">Do svih stanovnika zemlje</p><p class="stih1"> <span class="brojRetka" id="31">31</span>dopire bojni klik – do nakraj svijeta –</p><p class="stih1">jer Jahve se parbi s narodima,</p><p class="stih2">izlazi na sud sa svakim tijelom,</p><p class="stih1">bezbožnike će maču izručiti’ –</p><p class="stih2">riječ je Jahvina.</p><p class="stih1"> <span class="brojRetka" id="32">32</span>Ovako govori Jahve nad vojskama:</p><p class="stih1">‘Evo, nesreća već zahvaća</p><p class="stih2">narod za narodom;</p><p class="stih1">nevrijeme strašno već se prolama</p><p class="stih2">s krajeva zemlje.’«</p><p class="pocetakParagrafa"> <span class="brojRetka" id="33">33</span>U onaj dan bit će pobijenih Jahvinih s jednoga kraja svijeta do drugoga. Za njima nitko neće naricati, niti će ih tko pokupiti i sahraniti; ostat će kao gnoj po zemlji.</p><p class="stih1"> <span class="brojRetka" id="34">34</span>Kukajte, pastiri, i vičite,</p><p class="stih2">valjajte se po prašini, vodiči stada,</p><p class="stih1">jer vam se ispuniše dani za klanje,</p><p class="stih2">popadat ćete k’o ovnovi izabrani.</p><p class="stih1"> <span class="brojRetka" id="35">35</span>Više nema utočišta pastirima,</p><p class="stih2">niti spasa vodičima stada.</p><p class="stih1"> <span class="brojRetka" id="36">36</span>Čuj, kako vapiju pastiri,</p><p class="stih2">kako kukaju vodiči stada,</p><p class="stih2">jer Jahve pustoši pašnjak njihov,</p><p class="stih1"> <span class="brojRetka" id="37">37</span>mirna su pasišta poharana</p><p class="stih2">od jarosna gnjeva Jahvina.</p><p class="stih1"> <span class="brojRetka" id="38">38</span>Lav ostavlja guštaru</p><p class="stih2">jer će zemlja njihova opustjeti</p><p class="stih1">od mača pustošničkog,</p><p class="stih2">od jarosnog gnjeva Jahvina.</p></p>