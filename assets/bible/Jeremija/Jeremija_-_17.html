<h4>Judina bezakonja i kazne</h4><p class="pocetakParagrafa"> <span class="brojRetka" id="1">1</span>Judin grijeh upisan je</p><p class="stih2">željeznom pisaljkom,</p><p class="stih2">urezan dijamantnim vrškom</p><p class="stih1">u pločicu njihova srca</p><p class="stih2">i u rogove njihovih žrtvenika,</p><p class="stih1"> <span class="brojRetka" id="2">2</span>kao spomen sinovima njihovim</p><p class="stih2">na žrtvenike njihove i ašere njihove</p><p class="stih1">oko zelenog drveća na visokim brežuljcima,</p><p class="stih1"> <span class="brojRetka" id="3">3</span>na brdima i usred polja.</p><p class="stih1">»Tvoje bogatstvo i sve blago tvoje</p><p class="stih2">pljački ću predati.</p><p class="stih1">Tako ćeš platiti za grijeh svoj</p><p class="stih2">po svoj zemlji.</p><p class="stih1"> <span class="brojRetka" id="4">4</span>Morat ćeš pustiti baštinu</p><p class="stih2">koju sam tebi poklonio.</p><p class="stih1">Učinit ću te robljem neprijateljâ</p><p class="stih2">u zemlji koju ne poznaješ.</p><p class="stih1">Jer gnjev moj planu ognjem</p><p class="stih2">koji će vječno gorjeti.«</p><h4>Mudre izreke</h4><p class="stih1"> <span class="brojRetka" id="5">5</span>Ovako govori Jahve:</p><p class="stih1">»Proklet čovjek koji se uzdaje u čovjeka,</p><p class="stih2">i slabo tijelo smatra svojom mišicom,</p><p class="stih2">i čije se srce od Jahve odvraća.</p><p class="stih1"> <span class="brojRetka" id="6">6</span>Jer on je kao drač u pustinji:</p><p class="stih2">ne osjeća kad je sreća na domaku,</p><p class="stih1">tavori dane u usahloj pustinji,</p><p class="stih2">u zemlji slanoj, nenastanjenoj.</p><p class="stih1"> <span class="brojRetka" id="7">7</span>Blagoslovljen čovjek koji se uzdaje u Jahvu</p><p class="stih2">i kome je Jahve uzdanje.</p><p class="stih1"> <span class="brojRetka" id="8">8</span>Nalik je na stablo zasađeno uz vodu</p><p class="stih2">što korijenje pušta k potoku:</p><p class="stih1">ne mora se ničeg bojati kad dođe žega,</p><p class="stih2">na njemu uvijek zelenilo ostaje.</p><p class="stih1">U sušnoj godini brigu ne brine,</p><p class="stih2">ne prestaje donositi plod.</p><p class="noviRedak"> </p><p class="stih1"> <span class="brojRetka" id="9">9</span>Podmuklije od svega je srce.</p><p class="stih2">Jedva popravljivo,</p><p class="stih2">tko da ga pronikne?</p><p class="stih1"> <span class="brojRetka" id="10">10</span>Ja, Jahve, istražujem srca</p><p class="stih2">i ispitujem bubrege,</p><p class="stih1">da bih dao svakom po njegovu vladanju,</p><p class="stih2">prema plodu ruku njegovih.</p><p class="stih1"> <span class="brojRetka" id="11">11</span>Prepelica što leži na jajima a ne léžē</p><p class="stih2">jest onaj što nepravdom stječe bogatstvo:</p><p class="stih1">usred dana svojih ostavit’ ga mora</p><p class="stih2">i na kraju ostaje luda.«</p><h4>Pouzdanje u Hram i u Jahvu</h4><p class="stih1"> <span class="brojRetka" id="12">12</span>Slavan prijestol dignut od davnina,</p><p class="stih2">to je naše sveto mjesto.</p><p class="stih1"> <span class="brojRetka" id="13">13</span>O Jahve, nado Izraela,</p><p class="stih2">svi koji te ostave postidjet će se,</p><p class="stih1">koji se odmetnu od tebe</p><p class="stih2">bit će u prah upisani,</p><p class="stih2">jer ostaviše Izvor žive vode.</p><h4>Osvetnička molitva</h4><p class="stih1"> <span class="brojRetka" id="14">14</span>Iscijeli me, Jahve, i bit ću zdrav,</p><p class="stih2">spasi me, i bit ću spašen,</p><p class="stih2">jer ti si pjesma moja.</p><p class="stih1"> <span class="brojRetka" id="15">15</span>Evo ih što mi govore:</p><p class="stih2">»Gdje je riječ Jahvina? Neka se ispuni!«</p><p class="stih1"> <span class="brojRetka" id="16">16</span>Ta ja se nisam vrzao oko tebe za njihovu nesreću</p><p class="stih2">niti sam želio kobni dan! – ti to znaš,</p><p class="stih1">sve što je izlazilo iz usta mojih </p><p class="stih2">pred tobom je.</p><p class="stih1"> <span class="brojRetka" id="17">17</span>Ne budi mi na užas,</p><p class="stih2">ti, utočište moje, u dan nesretni.</p><p class="stih1"> <span class="brojRetka" id="18">18</span>Progonitelji moji nek’ se postide, ne ja,</p><p class="stih2">njih smeti, ne mene.</p><p class="stih1">Na njih dovedi dan nesretni,</p><p class="stih2">zatri ih dvogubim zatorom!</p><p class="noviRedak"> <h4>Svetkovanje subote</h4><p class="pocetakParagrafa"> <span class="brojRetka" id="19">19</span>Ovako mi reče Jahve: »Idi i stani na vrata Sinova naroda na koja ulaze i izlaze kraljevi judejski i na sva vrata jeruzalemska.  <span class="brojRetka" id="20">20</span>Reci im: Čujte riječ Jahvinu, vi, kraljevi judejski i svi Judejci i Jeruzalemci koji prolazite kroz ova vrata.  <span class="brojRetka" id="21">21</span>Ovako govori Jahve: ‘Čuvajte se ako vam je život mio i ne nosite tereta u dan subotnji, i ne unosite ga na vrata jeruzalemska.  <span class="brojRetka" id="22">22</span>I ne nosite bremena iz kuće u dan subotnji, i nikakva posla ne radite, nego svetkujte dan subotnji, kao što sam zapovjedio vašim ocima.  <span class="brojRetka" id="23">23</span>Oni me ne poslušaše i ne prikloniše uha svojega, nego tvrdovrato ne poslušaše i ne prihvatiše nauka.  <span class="brojRetka" id="24">24</span>A vi, ako me poslušate – riječ je Jahvina – i ako ne budete nosili bremena na vrata ovoga grada, nego budete svetkovali dan subotnji, ne radeći nikakva posla,  <span class="brojRetka" id="25">25</span>tada će na vrata ovoga grada ulaziti kraljevi koji sjede na prijestolju Davidovu, koji se voze kolima i jašu na konjima, oni i njihovi časnici, Judejci i Jeruzalemci, i ovaj će grad ostati dovijeka.  <span class="brojRetka" id="26">26</span>I dolazit će iz gradova judejskih, iz okolice Jeruzalema, iz zemlje Benjaminove i iz Šefele, iz Gorja i iz Negeba, da prinesu paljenice, klanice, prinosnice i kâd i da prinesu žrtvu zahvalnicu u domu Jahvinu.  <span class="brojRetka" id="27">27</span>Ali ako me ne poslušate te ne budete svetkovali dan subotnji, i ako budete nosili bremena ulazeći na vrata jeruzalemska u dan subotnji, tada ću potpaliti oganj na vratima njegovim: i plamen će proždrijeti dvore jeruzalemske, i neće se ugasiti.’«</p></p>