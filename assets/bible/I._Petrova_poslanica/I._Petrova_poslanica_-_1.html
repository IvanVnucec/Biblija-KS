<h4>Naslov i pozdrav</h4><p class="pocetakParagrafa"> <span class="brojRetka" id="1">1</span>Petar, apostol Isusa Krista: putnicima raseljeništva u Pontu, Galaciji, Kapadociji, Aziji i Bitiniji,  <span class="brojRetka" id="2">2</span>po predznanju Boga Oca, posvećenjem Duha izabranima da budu poslušni te poškropljeni krvlju Isusa Krista.</p><p class="noviRedak"> </p><p class="pocetakParagrafa">Punina vam milosti i mira!</p><h4>Životna nada</h4><p class="stih1"> <span class="brojRetka" id="3">3</span>Blagoslovljen Bog</p><p class="stih1">i Otac Gospodina našega Isusa Krista</p><p class="stih1">koji nas po velikom milosrđu svojemu</p><p class="stih1">uskrsnućem Isusa Krista od mrtvih</p><p class="stih1">nanovo rodi za životnu nadu,</p><p class="stih1"> <span class="brojRetka" id="4">4</span>za baštinu neraspadljivu,</p><p class="stih1">neokaljanu i neuvelu,</p><p class="stih1">pohranjenu na nebesima za vas,</p><p class="stih1"> <span class="brojRetka" id="5">5</span>vas koje snaga Božja</p><p class="stih1">po vjeri čuva</p><p class="stih1">za spasenje,</p><p class="stih1">spremno da se objavi</p><p class="stih1">u posljednje vrijeme.</p><p class="noviRedak"> </p><p class="pocetakParagrafa"> <span class="brojRetka" id="6">6</span>Zbog toga se radujte, makar se sada možda trebalo malo i žalostiti zbog različitih kušnja:  <span class="brojRetka" id="7">7</span>da prokušanost vaše vjere – dragocjenija od propadljivog zlata, koje se ipak u vatri kuša – stekne hvalu, slavu i čast o Objavljenju Isusa Krista.  <span class="brojRetka" id="8">8</span>Njega vi ljûbite iako ga ne vidjeste; u njega, iako ga još ne gledate, vjerujete te klikćete od radosti neizrecive i proslavljene  <span class="brojRetka" id="9">9</span>što postigoste svrhu svoje vjere: spasenje duša.</p><p class="pocetakParagrafa"> <span class="brojRetka" id="10">10</span>To su spasenje istraživali i pronicali proroci koji prorokovahu o milosti vama namijenjenoj.  <span class="brojRetka" id="11">11</span>Pronicali su na koje ili kakvo je vrijeme smjerao Duh Kristov u njima, koji je unaprijed svjedočio o Kristovim patnjama te slavama što su nakon njih imale doći:  <span class="brojRetka" id="12">12</span>bî im objavljeno da ne sebi, nego vama poslužuju ono što vam sada u Duhu Svetom s neba poslanom navijestiše vaši blagovjesnici, a nadà što se i anđeli žude nadviti.</p><p class="noviRedak"> <h4>Poziv na svetost. Budnost</h4><p class="pocetakParagrafa"> <span class="brojRetka" id="13">13</span>Zato opašite bokove pameti svoje, trijezni budite i savršeno se pouzdajte u milost koju vam donosi Objavljenje Isusa Krista.  <span class="brojRetka" id="14">14</span>Kao poslušna djeca ne supriličujte se prijašnjim požudama iz doba neznanja.  <span class="brojRetka" id="15">15</span>Naprotiv, kao što je svet Onaj koji vas pozva, i vi budite sveti u svemu življenju.  <span class="brojRetka" id="16">16</span>Ta pisano je: Budite sveti jer sam ja svet.</p><p class="pocetakParagrafa"> <span class="brojRetka" id="17">17</span>Ako dakle Ocem nazivate njega koji nepristrano svakoga po djelu sudi, vrijeme svoga proputovanja proživite u bogobojaznosti.  <span class="brojRetka" id="18">18</span>Ta znate da od svog ispraznog načina života, što vam ga oci namriješe, niste otkupljeni nečim raspadljivim, srebrom ili zlatom,  <span class="brojRetka" id="19">19</span>nego dragocjenom krvlju Krista, Jaganjca nevina i bez mane.  <span class="brojRetka" id="20">20</span>On bijaše doduše predviđen prije postanka svijeta, ali se očitova na kraju vremenâ radi vas  <span class="brojRetka" id="21">21</span>koji po njemu vjerujete u Boga koji ga uskrisi od mrtvih te mu dade slavu da vjera vaša i nada bude u Bogu.</p><p class="noviRedak"> <h4>Ljubav</h4><p class="pocetakParagrafa"> <span class="brojRetka" id="22">22</span>Pošto ste posluhom istini očistili duše svoje za nehinjeno bratoljublje, od srca žarko ljubite jedni druge.  <span class="brojRetka" id="23">23</span>Ta nanovo ste rođeni, ne iz sjemena raspadljiva, nego neraspadljiva: riječju Boga koji živi i ostaje.  <span class="brojRetka" id="24">24</span>Doista,</p><p class="noviRedak"> </p><p class="stih1">svako je tijelo kao trava,</p><p class="stih2">sva mu slava ko cvijet poljski:</p><p class="stih1">sahne trava, vene cvijet,</p><p class="stih1"> <span class="brojRetka" id="25">25</span>ali Riječ Gospodnja ostaje dovijeka.</p><p class="noviRedak"> </p><p class="pocetakParagrafa">Ta pak riječ jest evanđelje koje vam je naviješteno.</p></p></p>