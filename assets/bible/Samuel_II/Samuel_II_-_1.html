<h4>David doznaje za smrt Šaulovu</h4><p class="pocetakParagrafa"> <span class="brojRetka" id="1">1</span>Poslije Šaulove smrti David se vratio kući pobijedivši Amalečane. Dva je dana proveo u Siklagu.  <span class="brojRetka" id="2">2</span>Trećega dana dođe neki čovjek iz Šaulova tabora, razdrtih haljina i prahom posute glave. Došavši k Davidu, baci se na zemlju i pokloni mu se.  <span class="brojRetka" id="3">3</span>David ga upita: »Odakle dolaziš?« A on mu odgovori: »Umakao sam iz izraelskog tabora.«  <span class="brojRetka" id="4">4</span>A David ga upita: »Što se dogodilo? Pripovijedaj mi!« On odvrati: »Narod je pobjegao iz boja, a mnogo je ljudi i poginulo. Mrtvi su i Šaul i njegov sin Jonatan.«</p><p class="pocetakParagrafa"> <span class="brojRetka" id="5">5</span>Nato David upita mladoga glasonošu: »Kako znaš da je poginuo Šaul i njegov sin Jonatan?«  <span class="brojRetka" id="6">6</span>A mladi glasonoša odgovori: »Slučajno sam došao na goru Gilbou i vidio Šaula kako se upro u svoje koplje, a bojna kola i konjanici natisnuli se za njim.  <span class="brojRetka" id="7">7</span>Šaul, obazrevši se, ugleda mene pa me zovnu, a ja mu se odazvah: ‘Evo me!’  <span class="brojRetka" id="8">8</span>I upita me on: ‘Tko si ti?’ A ja mu odgovorih: ‘Amalečanin sam.’  <span class="brojRetka" id="9">9</span>Tada mi on reče: ‘Dođi ovamo k meni pa me ubij, jer me obuzeo smrtni grč, a duša je još sva u meni!’  <span class="brojRetka" id="10">10</span>Pristupih k njemu i zadadoh mu smrtni udarac, jer sam znao da neće preživjeti nakon pada. Zatim uzeh kraljevski znak koji mu bijaše na glavi i narukvicu koju imaše na ruci i, evo, donesoh to svome gospodaru.«</p><p class="pocetakParagrafa"> <span class="brojRetka" id="11">11</span>Tada David zgrabi svoje haljine i razdrije ih, a tako i svi ljudi koji bijahu s njim.  <span class="brojRetka" id="12">12</span>I naricali su, plakali i postili do večeri za Šaulom i za njegovim sinom Jonatanom, za Jahvinim narodom i za domom Izraelovim što izginuše od mača.</p><p class="pocetakParagrafa"> <span class="brojRetka" id="13">13</span>Potom David upita mladoga glasonošu: »Odakle si ti?« A on odgovori: »Ja sam sin jednoga došljaka, Amalečanina.«  <span class="brojRetka" id="14">14</span>Tada mu reče David: »Kako se nisi bojao dići ruku da ubiješ pomazanika Jahvina?«  <span class="brojRetka" id="15">15</span>I dozva David jednoga od momaka i zapovjedi mu: »Dođi ovamo i smakni ga!« Udari ga momak i on umrije.  <span class="brojRetka" id="16">16</span>A David mu još doviknu: »Tvoja krv na tvoju glavu! Tvoja su usta posvjedočila protiv tebe kad si rekao: ‘Ja sam ubio pomazanika Jahvina.’«</p><p class="noviRedak"> <h4>Davidova tužaljka za Šaulom i Jonatanom</h4><p class="pocetakParagrafa"> <span class="brojRetka" id="17">17</span>Tada David zapjeva ovu tužaljku za Šaulom i za njegovim sinom Jonatanom.  <span class="brojRetka" id="18">18</span>Zapisana je u Knjizi Pravednikovoj da je uče sinovi Judini. David reče:</p><p class="stih1"> <span class="brojRetka" id="19">19</span>»Oh, kako ti slava pade, Izraele,</p><p class="stih2">izginuše div-junaci na tvom visu!</p><p class="stih1"> <span class="brojRetka" id="20">20</span>O porazu vi u Gatu ne pričajte,</p><p class="stih2">aškelonskim ulicama ne glasite,</p><p class="stih2">da se kćeri ne vesele filistejske,</p><p class="stih2">mlade žene da ne kliču nevjerničke.</p><p class="stih1"> <span class="brojRetka" id="21">21</span>O Gilbojske gore klete, rosa na vas</p><p class="stih2">ne padala nit’ vas kiša s neba prala!</p><p class="stih2">Vaša polja ne vraćala rod za sjeme,</p><p class="stih2">jer kod vas je osramoćen štit junaka!</p><p class="stih2">Štit Šaulov nije bio uljem mazan,</p><p class="stih1"> <span class="brojRetka" id="22">22</span>nego krvlju ranjenika, mašću palih!</p><p class="stih2">Lûk Jonate nikad nije promašio,</p><p class="stih2">mač Šaulov nikad bezuspješan bio!</p><p class="stih1"> <span class="brojRetka" id="23">23</span>Šaul i Jonata, ljupki, ponositi,</p><p class="stih2">ni živi se ne rastaše, ni u smrti!</p><p class="stih2">Od orlova bjehu brži,</p><p class="stih2">od lavova snagom jači!</p><p class="stih1"> <span class="brojRetka" id="24">24</span>Za Šaulom sad plačite, Izraelke,</p><p class="stih2">jer je u kras i u grimiz vas odijev’o!</p><p class="stih2">Uz to zlatan nakit on je</p><p class="stih2">na ruho vam pričvršćiv’o.</p><p class="stih1"> <span class="brojRetka" id="25">25</span>Usred boja poginuše div-junaci!</p><p class="stih2">Smrt me tvoja, Jonatane, ožalosti!</p><p class="stih1"> <span class="brojRetka" id="26">26</span>Žao mi je tebe, brate, Jonatane!</p><p class="stih2">Kako li mi drag bijaše ti veoma!</p><p class="stih2">Ljubav tvoja bješe meni</p><p class="stih2">još od ženske čudesnija.</p><p class="stih1"> <span class="brojRetka" id="27">27</span>Oh, kako su izginuli div-junaci,</p><p class="stih2">i oružje bojno kako skršeno je!«</p></p>