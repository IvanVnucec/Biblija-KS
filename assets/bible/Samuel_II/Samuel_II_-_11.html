<h4>Druga vojna na Amonce – Davidov grijeh</h4><p class="pocetakParagrafa"> <span class="brojRetka" id="1">1</span>U početku sljedeće godine, u doba kad kraljevi izlaze u rat, posla David Joaba i s njim svoje ljude i svega Izraela: oni pobiše Amonce i podsjedoše Rabu. A David osta u Jeruzalemu.</p><p class="pocetakParagrafa"> <span class="brojRetka" id="2">2</span>A jednoga dana predvečer usta David sa svoje postelje i prošeta se po krovu svoje palače. Opazi s krova ženu gdje se kupa. Ta žena bijaše izvanredno lijepa.  <span class="brojRetka" id="3">3</span>David se propita za tu ženu i rekoše mu: »Pa to je Bat-Šeba, kći Eliamova i žena Urije Hetita!«  <span class="brojRetka" id="4">4</span>Nato David posla glasnika da je dovedu k njemu. Kad je došla, leže on s njom, upravo kad se bila očistila od svoje nečistoće. Zatim se ona vrati svojoj kući.  <span class="brojRetka" id="5">5</span>Žena zatrudnje te poruči Davidu: »Trudna sam!«</p><p class="pocetakParagrafa"> <span class="brojRetka" id="6">6</span>Tada David posla poruku Joabu: »Pošalji k meni Uriju Hetita!« I Joab posla Uriju k Davidu.  <span class="brojRetka" id="7">7</span>Kad je Urija došao k njemu, zapita ga David kako je Joab, kako je vojska i kako napreduje rat.  <span class="brojRetka" id="8">8</span>Potom David reče Uriji: »Siđi u svoju kuću i operi svoje noge!« Urija iziđe iz kraljeva dvora, a za njim ponesoše dar s kraljeva stola.  <span class="brojRetka" id="9">9</span>Ali Urija osta da spava pred vratima kraljeva dvora sa stražarima svoga gospodara i ne ode svojoj kući.</p><p class="pocetakParagrafa"> <span class="brojRetka" id="10">10</span>Javiše to Davidu govoreći: »Urija nije otišao svojoj kući!« Tada David upita Uriju: »Zar nisi došao s puta? Zašto ne ideš svojoj kući?«  <span class="brojRetka" id="11">11</span>A Urija odgovori Davidu: »Kovčeg, Izrael i Juda borave pod šatorima, moj gospodar Joab i straža moga gospodara borave na otvorenu polju, a ja da uđem u svoju kuću da jedem i da pijem i da spavam sa svojom ženom? Živoga mi Jahve, i tako mi tvoga života, zaista neću učiniti nešto takvo!«  <span class="brojRetka" id="12">12</span>Tada David reče Uriji: »Ostani još danas ovdje, a sutra ću te otpustiti.« Tako Urija osta u Jeruzalemu onaj dan.  <span class="brojRetka" id="13">13</span>Sutradan David pozva Uriju da jede i da pije pred njim i on ga opi. A uvečer Urija iziđe i leže na svoju postelju sa stražama svoga gospodara, ali svojoj kući nije otišao.</p><p class="pocetakParagrafa"> <span class="brojRetka" id="14">14</span>Ujutro David napisa pismo Joabu i posla ga po Uriji.  <span class="brojRetka" id="15">15</span>A u tom pismu pisao je ovako: »Postavite Uriju naprijed, gdje je najžešći boj, pa uzmaknite iza njega: neka bude pogođen i neka pogine!«  <span class="brojRetka" id="16">16</span>Zato Joab, opsjedajući grad, postavi Uriju na mjesto gdje je znao da stoje najhrabriji ratnici.  <span class="brojRetka" id="17">17</span>Kad su onda građani provalili van i pobili se s Joabom, pade nekoliko od njegove vojske, od Davidovih ljudi, a pogibe i Urija Hetit.</p><p class="pocetakParagrafa"> <span class="brojRetka" id="18">18</span>Potom Joab posla čovjeka i javi Davidu sve što se dogodilo u boju.  <span class="brojRetka" id="19">19</span>I zapovjedi glasniku ovako: »Kad pripovjediš kralju sve što se dogodilo u boju,  <span class="brojRetka" id="20">20</span>možda će se kralj razljutiti pa ti kazati: ‘Zašto ste se primaknuli tako blizu gradu da navalite? Zar niste znali da se obično izmeću strijele sa zida?  <span class="brojRetka" id="21">21</span>Tko je ubio Abimeleka, sina Jerubaalova? Nije li jedna žena bacila na njega mlinski kamen, odozgo sa zida, te je poginuo u Tebesu? Zašto ste se primaknuli tako blizu zidu?’ Ako ti tako kaže, a ti mu reci: ‘Poginuo je i tvoj sluga Urija Hetit.’«</p><p class="pocetakParagrafa"> <span class="brojRetka" id="22">22</span>Glasnik krenu na put, dođe k Davidu i pripovjedi mu sve što mu je naložio Joab. A David planu gnjevom na Joaba i reče glasniku: »Zašto ste se primaknuli tako blizu zidu? Tko je ubio Abimeleka, sina Jerubaalova? Nije li jedna žena bacila na njega mlinski kamen, ozgo sa zida, te je poginuo u Tebesu? Zašto ste se primaknuli tako blizu zidu?«  <span class="brojRetka" id="23">23</span>Glasnik odgovori Davidu: »Ti su ljudi silovito udarali na nas i izašli su protiv nas na otvoreno polje. Mi smo ih potisnuli natrag do gradskih vrata,  <span class="brojRetka" id="24">24</span>ali su strijelci sa zida stali izmetati strijele na tvoje ljude te ih je poginulo nekoliko između kraljevih slugu; tako je poginuo i tvoj sluga Urija Hetit.«</p><p class="pocetakParagrafa"> <span class="brojRetka" id="25">25</span>Tada David reče glasniku: »Ovako reci Joabu: ‘Nemoj to uzimati toliko k srcu, jer mač proždire sad ovoga, sad onoga. Udaraj još jače na grad i obori ga!’ Tako ćeš mu vratiti srčanost!«  <span class="brojRetka" id="26">26</span>Kad je Urijina žena čula da je poginuo njezin muž Urija, žalila je za svojim mužem.  <span class="brojRetka" id="27">27</span>A kad je prošlo vrijeme žalosti, posla David po nju i uze je u svoj dvor, i ona mu posta ženom. I rodi mu sina. Ali djelo koje učini David bijaše zlo u očima Jahvinim.</p>