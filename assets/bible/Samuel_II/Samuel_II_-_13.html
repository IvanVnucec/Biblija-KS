<h3>C. POVIJEST ABŠALOMOVA</h3><h4>Amnon osramoćuje svoju sestru Tamaru</h4><p class="pocetakParagrafa"> <span class="brojRetka" id="1">1</span>A potom se dogodi ovo: Davidov sin Abšalom imao je lijepu sestru po imenu Tamaru i u nju se zaljubio Davidov sin Amnon.  <span class="brojRetka" id="2">2</span>Amnon se toliko mučio da se gotovo razbolio radi svoje sestre Tamare: jer ona bijaše djevica, pa Amnon nije vidio mogućnosti da joj učini bilo što.  <span class="brojRetka" id="3">3</span>Ali imaše Amnon prijatelja po imenu Jonadaba, sina Davidova brata Šimeja; a Jonadab bijaše vrlo domišljat.  <span class="brojRetka" id="4">4</span>I upita on Amnona: »Odakle to, kraljev sine, da si svako jutro mlitav? Ne bi li mi kazao?« A Amnon mu odgovori: »Zaljubljen sam u Tamaru, sestru svoga brata Abšaloma.«  <span class="brojRetka" id="5">5</span>A Jonadab mu reče: »Lezi u postelju i pričini se bolestan, pa kad dođe tvoj otac da te pohodi, ti mu reci: ‘Dopusti da dođe moja sestra Tamara da mi dade jesti; ako ona pred mojim očima zgotovi jelo da to vidim, onda ću iz njezine ruke jesti.’«</p><p class="pocetakParagrafa"> <span class="brojRetka" id="6">6</span>Amnon, dakle, leže i pričini se bolestan. Kad je došao kralj da ga pohodi, reče Amnon kralju: »Dopusti da dođe moja sestra Tamara da pred mojim očima zgotovi koji kolač i ja ću se okrijepiti iz njezine ruke.«  <span class="brojRetka" id="7">7</span>Tada David poruči Tamari u palaču: »Idi u kuću svoga brata Amnona i priredi mu jelo!«</p><p class="pocetakParagrafa"> <span class="brojRetka" id="8">8</span>Tamara ode u kuću svoga brata Amnona. A on ležaše. Uze ona brašna, umijesi ga, načini kolače pred njegovim očima te ih ispeče.  <span class="brojRetka" id="9">9</span>Potom uze tavu i istrese je preda nj, ali Amnon ne htjede jesti, nego reče: »Otpremite sve odavde!« I svi iziđoše od njega.  <span class="brojRetka" id="10">10</span>Tada Amnon reče Tamari: »Donesi mi jelo u spavaonicu da se okrijepim iz tvoje ruke!« I Tamara uze kolače koje bijaše zgotovila i donese ih svome bratu Amnonu u spavaonicu.  <span class="brojRetka" id="11">11</span>A kad mu je pružila da jede, on je uhvati rukom i reče joj: »Dođi, sestro moja, lezi sa mnom!«  <span class="brojRetka" id="12">12</span>A ona mu reče: »Nemoj, brate moj! Ne sramoti me jer se tako ne radi u Izraelu. Ne čini takve sramote!  <span class="brojRetka" id="13">13</span>Kuda bih ja sa svojom sramotom? A i ti bi bio kao bestidnik u Izraelu! Nego govori s kraljem: on me neće uskratiti tebi!«  <span class="brojRetka" id="14">14</span>Ali je on ne htjede poslušati, nego je svlada i leže s njom.</p><p class="pocetakParagrafa"> <span class="brojRetka" id="15">15</span>Nato je odmah zamrzi silnom mržnjom te je mržnja kojom ju je zamrzio bila veća od ljubavi kojom ju je prije ljubio. I reče joj Amnon: »Ustani! Odlazi!«  <span class="brojRetka" id="16">16</span>A ona mu odvrati: »Ne, brate moj! Ako me sad otjeraš, bit će to veće zlo od onoga koje si mi učinio!« Ali je on ne htjede slušati,  <span class="brojRetka" id="17">17</span>nego dozva momka koji ga je služio i zapovjedi mu: »Otjeraj ovu od mene, izbaci je i zaključaj vrata za njom!«  <span class="brojRetka" id="18">18</span>(A ona je imala na sebi haljinu s dugim rukavima, jer su se nekoć u takve haljine oblačile kraljeve kćeri dok su bile djevojke.) Sluga je izvede van i zaključa vrata za njom.</p><p class="pocetakParagrafa"> <span class="brojRetka" id="19">19</span>Tada Tamara uze prašine i posu se njom po glavi, razdrije haljinu s dugim rukavima koju je imala na sebi, stavi ruku na glavu i ode vičući glasno dok je išla.  <span class="brojRetka" id="20">20</span>A njezin je brat Abšalom upita: »Je li možda tvoj brat Amnon bio s tobom? Ali sada, sestro moja, šuti: brat ti je! Ne uzimaj to k srcu!« Tako je Tamara ostala osamljena u kući svoga brata Abšaloma.</p><p class="pocetakParagrafa"> <span class="brojRetka" id="21">21</span>Kad je kralj David čuo sve što se dogodilo, vrlo se razgnjevi, ali ne htjede žalostiti svoga sina Amnona, koga je ljubio jer mu bijaše prvorođenac.  <span class="brojRetka" id="22">22</span>A Abšalom ne reče Amnonu ni riječi, ni zle ni dobre, jer je Abšalom zamrzio Amnona što mu osramoti sestru Tamaru.</p><p class="noviRedak"> <h4>Abšalom ubija Amnona i bježi</h4><p class="pocetakParagrafa"> <span class="brojRetka" id="23">23</span>A poslije dvije godine imao je Abšalom striženje ovaca u Baal Hasoru kod Efrajima; i Abšalom pozva svu kraljevu obitelj.  <span class="brojRetka" id="24">24</span>Abšalom dođe kralju i reče mu: »Evo, tvoj sluga ima striženje ovaca, pa neka se kralj i njegovi dvorani udostoje doći svome sluzi.«  <span class="brojRetka" id="25">25</span>Ali kralj odgovori Abšalomu: »Ne, sine, nećemo doći svi, da ti ne budemo na teret.« Abšalom ustraja, ali kralj ne htjede ići, nego ga blagoslovi i otpusti.  <span class="brojRetka" id="26">26</span>Ali Abšalom nastavi: »Ako ti nećeš, dopusti da bar moj brat Amnon pođe s nama.« A kralj ga upita: »Zašto da ide s tobom?«  <span class="brojRetka" id="27">27</span>Ali je Abšalom i dalje navaljivao te David naposljetku pusti s njim Amnona i sve kraljeve sinove.</p><p class="pocetakParagrafa">Abšalom priredi kraljevsku gozbu  <span class="brojRetka" id="28">28</span>i zapovjedi svojim slugama ovako: »Pazite! Kad se Amnonu razveseli srce od vina i ja vam viknem: ‘Ubijte Amnona!’ tada ga pogubite! Ne bojte se, jer vam tako zapovijedam! Ohrabrite se i pokažite se junaci!«  <span class="brojRetka" id="29">29</span>I Abšalomove sluge učiniše s Amnonom kako im zapovjedi Abšalom. Tada skočiše svi kraljevi sinovi, pojahaše svaki svoju mazgu i pobjegoše.</p><p class="pocetakParagrafa"> <span class="brojRetka" id="30">30</span>Dok su oni još bili na putu, dođe ovakva vijest Davidu: »Abšalom je pobio sve kraljeve sinove, nije ostao od njih ni jedan jedini.«  <span class="brojRetka" id="31">31</span>Kralj ustade, razdrije svoje haljine i baci se na zemlju; i svi njegovi dvorani koji stajahu oko njega razdriješe svoje haljine.  <span class="brojRetka" id="32">32</span>Ali Jonadab, sin Davidova brata Šimeja, progovori ovako: »Neka ne govori moj gospodar da su pobili sve mladiće, kraljeve sinove, jer je poginuo samo Amnon: na Abšalomovu licu mogla se predviđati nesreća od onoga dana kad je Amnon osramotio njegovu sestru Tamaru.  <span class="brojRetka" id="33">33</span>Zato neka sada moj gospodar i kralj ne misli u srcu da su svi kraljevi sinovi poginuli. Poginuo je samo Amnon,  <span class="brojRetka" id="34">34</span>a Abšalom je pobjegao.«</p><p class="pocetakParagrafa">A momak koji bijaše na straži podiže oči i ugleda mnoštvo naroda gdje silazi cestom od Horonajima. Stražar dođe i javi kralju: »Vidio sam ljude gdje silaze cestom od Horonajima po gorskom obronku.«  <span class="brojRetka" id="35">35</span>Tada Jonadab reče kralju: »Evo stigoše kraljevi sinovi! Dogodilo se kako je rekao tvoj sluga.«  <span class="brojRetka" id="36">36</span>Tek što je to izrekao, a to kraljevi sinovi uđoše i zaplakaše u sav glas; a i kralj i svi njegovi dvorani plakahu.  <span class="brojRetka" id="37">37</span>Abšalom pak bijaše pobjegao i otišao k Talmaju, sinu Amihudovu, gešurskom kralju. A David tugovaše za svojim sinom bez prestanka.</p><p class="pocetakParagrafa"> <span class="brojRetka" id="38">38</span>A pošto je Abšalom pobjegao i otišao u Gešur, ostao je ondje tri godine.</p><p class="noviRedak"> <h4>Joab radi da se Abšalom vrati</h4><p class="pocetakParagrafa"> <span class="brojRetka" id="39">39</span>Kralj David prestao se srditi na Abšaloma jer se utješio zbog smrti Amnonove.</p></p></p>