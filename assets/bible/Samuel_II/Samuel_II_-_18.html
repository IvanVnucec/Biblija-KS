<h4>Poraz Abšalomovih ljudi</h4><p class="pocetakParagrafa"> <span class="brojRetka" id="1">1</span>Potom David pobroji narod što bijaše s njim i postavi nad njima tisućnike i stotnike.  <span class="brojRetka" id="2">2</span>Zatim podijeli vojsku na tri skupine: jednu trećinu predade Joabu, drugu trećinu Abišaju, sinu Sarvijinu, bratu Joabovu, a treću trećinu Itaju iz Gata. Tada David reče narodu: »I ja ću s vama u rat.«  <span class="brojRetka" id="3">3</span>Ali se narod usprotivi: »Ne smiješ ti ići. Jer ako mi i pobjegnemo, neće nitko na to obraćati pažnju, ili ako nas i pola izgine, neće se na to obraćati pažnja; ali ti sam vrijediš kao nas deset tisuća. Osim toga, bolje je da budeš pripravan da nam iz grada pomogneš.«  <span class="brojRetka" id="4">4</span>A kralj im odgovori: »Učinit ću sve što vam se čini dobro.« I kralj stade kod vrata dok je vojska izlazila po stotinama i tisućama.  <span class="brojRetka" id="5">5</span>A Joabu, Abišaju i Itaju dade zapovijed: »Čuvajte mi mladića Abšaloma!« I sav je narod čuo da je kralj tako zapovjedio svim vojvodama za Abšaloma.</p><p class="pocetakParagrafa"> <span class="brojRetka" id="6">6</span>Tako vojska iziđe za boj spremna pred Izraela i bitka se zametnu u Efrajimovoj šumi.  <span class="brojRetka" id="7">7</span>Izraelsku vojsku potukoše Davidovi ljudi; i velik poraz bijaše u onaj dan: dvadeset tisuća mrtvih.  <span class="brojRetka" id="8">8</span>Boj se proširio po svemu onom kraju i više je ljudi onoga dana progutala šuma nego mač.</p><p class="noviRedak"> <h4>Smrt Abšalomova</h4><p class="pocetakParagrafa"> <span class="brojRetka" id="9">9</span>Abšalom slučajno zapade u ruke Davidovim ljudima. Abšalom je jahao na mazgi, a mazga naiđe pod grane velika hrasta, tako te je Abšalomu glava zapela o grane i on osta viseći između neba i zemlje, dok je mazga ispod njega otišla dalje.</p><p class="pocetakParagrafa"> <span class="brojRetka" id="10">10</span>Vidje to neki čovjek i javi Joabu govoreći: »Upravo sam vidio Abšaloma gdje visi o jednom hrastu.«  <span class="brojRetka" id="11">11</span>A Joab odvrati čovjeku koji mu je to javio: »Kad si ga vidio, zašto ga na mjestu nisi sastavio sa zemljom? Moja bi onda bila dužnost da ti dam deset srebrnih šekela i jedan pojas!«  <span class="brojRetka" id="12">12</span>Ali čovjek odgovori Joabu: »I kad bi mi na dlan izbrojio tisuću srebrnih šekela, ne bih digao ruku na kraljeva sina! Čuli smo na svoje uši kako je kralj zapovjedio tebi, Abišaju i Itaju govoreći: ‘Čuvajte mi mladića Abšaloma!’  <span class="brojRetka" id="13">13</span>Da sam podmuklo napao na njega izlažući opasnosti svoj život – jer kralju ništa ne ostaje skriveno – onda bi se ti držao po strani.«</p><p class="pocetakParagrafa"> <span class="brojRetka" id="14">14</span>A Joab odvrati: »Neću ja ovdje dangubiti s tobom!« I uze tri sulice u ruke i zabode ih u srce Abšalomu, koji je bio još živ viseći o hrastu.  <span class="brojRetka" id="15">15</span>Nato priđe deset momaka, štitonoša Joabovih, i dotukoše Abšaloma i usmrtiše.</p><p class="pocetakParagrafa"> <span class="brojRetka" id="16">16</span>Tada Joab zapovjedi da zatrube u rog, i vojska prestade progoniti Izraela jer je Joab zaustavio vojsku.  <span class="brojRetka" id="17">17</span>Potom uzeše Abšaloma, baciše ga u duboku jamu usred šume i navaljaše na nj veliku gomilu kamenja. Izraelci pak pobjegoše svaki svome šatoru.</p><p class="pocetakParagrafa"> <span class="brojRetka" id="18">18</span>Abšalom bijaše još za života postavio sebi spomenik u Kraljevoj dolini jer mišljaše: »Nemam sina koji bi sačuvao spomen mome imenu.« I nazvao je taj spomenik po svome imenu te se još i danas zove »Abšalomov spomenik«.</p><p class="noviRedak"> <h4>Davidu javljaju da je Abšalom poginuo</h4><p class="pocetakParagrafa"> <span class="brojRetka" id="19">19</span>Ahimaas, Sadokov sin, reče Joabu: »Idem javiti kralju veselu vijest da mu je Jahve pribavio pravdu izbavivši ga iz ruku njegovih neprijatelja.«  <span class="brojRetka" id="20">20</span>Ali mu Joab reče: »Ne možeš danas biti glasnik vesele vijesti, nego ćeš to biti koji drugi dan; danas ne možeš javiti dobru vijest jer je poginuo kraljev sin.«</p><p class="pocetakParagrafa"> <span class="brojRetka" id="21">21</span>Zatim Joab zapovjedi Etiopljaninu: »Idi javi kralju što si vidio!« Etiopljanin se pokloni Joabu i otrča.</p><p class="pocetakParagrafa"> <span class="brojRetka" id="22">22</span>A Sadokov sin Ahimaas opet zamoli Joaba: »Dogodilo se što mu drago, dopusti da otrčim i ja za Etiopljaninom.« A Joab upita: »Zašto bi trčao, sine moj, kad ti ta vesela vijest neće pribaviti nagrade?«  <span class="brojRetka" id="23">23</span>A on ponovi: »Dogodilo se što mu drago, trčat ću!« A Joab mu odvrati: »Trči!« I Ahimaas otrča putem kroz ravnicu i preteče Etiopljanina.</p><p class="pocetakParagrafa"> <span class="brojRetka" id="24">24</span>David je upravo sjedio među dvojim gradskim vratima, a stražar se bio uspeo na krov iznad vrata. Podigavši oči, stražar ugleda čovjeka kako trči sam.  <span class="brojRetka" id="25">25</span>Stražar povika i javi kralju, a kralj mu reče: »Ako je sam, nosi dobar glas na ustima.« Čovjek je dolazio sve bliže.  <span class="brojRetka" id="26">26</span>Uto stražar ugleda drugoga čovjeka gdje trči. I povika stražar koji je bio nad vratima: »Evo još jednoga čovjeka koji trči sam!« A kralj odvrati: »I taj nosi dobar glas.«  <span class="brojRetka" id="27">27</span>Stražar nastavi: »Prepoznajem trk prvoga čovjeka: trči kao Sadokov sin Ahimaas.« A kralj odvrati: »To je dobar čovjek, dolazi s dobrim glasom.«</p><p class="pocetakParagrafa"> <span class="brojRetka" id="28">28</span>Ahimaas se približi kralju i pozdravi ga: »Zdravo!« Baci se licem na zemlju pred kraljem i nastavi: »Blagoslovljen Jahve, tvoj Bog, koji je napustio ljude što su digli ruku na moga gospodara i kralja!«  <span class="brojRetka" id="29">29</span>A kralj upita: »Je li spašen mladić Abšalom?« A Ahimaas odgovori: »Vidio sam veliku vrevu kad je kraljev sluga Joab slao tvoga slugu, ali ne znam što je bilo.«  <span class="brojRetka" id="30">30</span>Kralj mu reče: »Odstupi i stani tamo!« On odstupi i stade.</p><p class="pocetakParagrafa"> <span class="brojRetka" id="31">31</span>Uto stiže Etiopljanin i progovori: »Neka moj gospodar kralj primi veselu vijest. Jahve ti je danas pribavio pravdu izbavivši te iz ruku svih onih koji su ustali na tebe.«  <span class="brojRetka" id="32">32</span>A kralj upita Etiopljanina: »Je li spašen mladić Abšalom?« A Etiopljanin odgovori: »Neka neprijatelji moga gospodara i kralja i svi koji se dižu na tebe u zloj namjeri – prođu kao taj mladić!«</p></p></p>