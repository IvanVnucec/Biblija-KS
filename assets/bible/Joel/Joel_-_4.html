<h3>2. SUD NARODIMA</h3><h4>Općenito</h4><p class="pocetakParagrafa"> <span class="brojRetka" id="1">1</span>»Jer, gle, u one dane</p><p class="stih2">i u ono vrijeme,</p><p class="stih2">kad okrenem udes Judeji i Jeruzalemu,</p><p class="stih1"> <span class="brojRetka" id="2">2</span>sakupit ću sve narode</p><p class="stih2">i povesti ih u dolinu Jošafat.</p><p class="stih1">Ondje ću im suditi</p><p class="stih2">zbog Izraela, naroda mog i moje baštine,</p><p class="stih1">koju rastjeraše među narode</p><p class="stih2">i razdijeliše moju zemlju među se.</p><p class="stih1"> <span class="brojRetka" id="3">3</span>Baciše ždrijeb za moj narod;</p><p class="stih2">davali su dječake za bludnice,</p><p class="stih2">djevojke prodavali za vino i pili.«</p><h4>Pritužbe</h4><p class="stih1"> <span class="brojRetka" id="4">4</span>»I vi, Tire i Sidone, što hoćete od mene?</p><p class="stih2">I vi, filistejski kraljevi?</p><p class="stih2">Želite li mi se osvetiti?</p><p class="stih1">Ako se budete svetili meni,</p><p class="stih2">osveta će brzo na vaše glave.</p><p class="stih1"> <span class="brojRetka" id="5">5</span>Na vas što mi oteste srebro i zlato,</p><p class="stih2">što odnesoste bogate mi riznice u svoje hramove,</p><p class="stih1"> <span class="brojRetka" id="6">6</span>na vas koji prodavaste Grcima sinove Jude i Jeruzalema</p><p class="stih2">da biste ih otjerali od domovine njihove.</p><p class="stih1"> <span class="brojRetka" id="7">7</span>Gle, ja ih kanim dići s mjesta gdje god ih prodaste,</p><p class="stih2">i učinit ću da vam zločin vaš padne na glave.</p><p class="stih1"> <span class="brojRetka" id="8">8</span>Prodat ću vaše sinove i kćeri</p><p class="stih2">sinovima Judinim,</p><p class="stih1">a oni će ih prodat’ Sabejcima,</p><p class="stih2">daleku narodu.</p><p class="stih2">Jer Jahve reče!«</p><h4>Saziv narodâ</h4><p class="stih1"> <span class="brojRetka" id="9">9</span>Razglasite ovo među narodima!</p><p class="stih2">Posvetite se za rat!</p><p class="stih2">Dižite junake!</p><p class="stih1">Naprijed, navalite,</p><p class="stih2">svi ratnici!</p><p class="stih1"> <span class="brojRetka" id="10">10</span>Prekujte raonike u mačeve,</p><p class="stih2">kosire u koplja,</p><p class="stih2">nek’ slabić kaže: »Junak sam!«</p><p class="noviRedak"> </p><p class="stih1"> <span class="brojRetka" id="11">11</span>Pohitajte i dođite,</p><p class="stih2">svi okolni narodi,</p><p class="stih2">i ondje se saberite!</p><p class="stih1">(Jahve, onamo pošalji svoje junake!)</p><p class="noviRedak"> </p><p class="stih1"> <span class="brojRetka" id="12">12</span>»Budite se, narodi, stupajte</p><p class="stih2">u dolinu Jošafat,</p><p class="stih1">jer ću ondje sjesti da sudim</p><p class="stih2">svim okolnim narodima.</p><p class="stih1"> <span class="brojRetka" id="13">13</span>Hvatajte se srpa:</p><p class="stih2">ljetina je zrela.</p><p class="stih1">Ustanite, siđite:</p><p class="stih2">tijesak je pun,</p><p class="stih1">prelijevaju se kace,</p><p class="stih2">jer je velika zloća njihova.«</p><p class="stih1"> <span class="brojRetka" id="14">14</span>Mnoštvo, mnoštvo</p><p class="stih2">u Dolini odluke!</p><p class="stih1">Da, blizu je dan Jahvin</p><p class="stih2">u Dolini odluke!</p><h4>Jahvin dan</h4><p class="stih1"> <span class="brojRetka" id="15">15</span>Sunce i mjesec pomrčaše,</p><p class="stih2">zvijezde potamnješe.</p><p class="stih1"> <span class="brojRetka" id="16">16</span>Jahve grmi sa Siona,</p><p class="stih2">glas diže iz Jeruzalema;</p><p class="stih2">nebo se i zemlja tresu.</p><p class="stih1">Ali je Jahve utočište svome narodu</p><p class="stih2">i zaštita sinovima Izraela.</p><p class="noviRedak"> </p><p class="stih1"> <span class="brojRetka" id="17">17</span>»Znat ćete tada da sam ja Jahve vaš Bog</p><p class="stih2">što stoluje na Sionu, svetoj gori svojoj.</p><p class="stih1">Jeruzalem će biti svetište,</p><p class="stih2">tuđinac više neće kroza nj proći.«</p><h3>3. RAJSKO DOBA OBNOVE IZRAELA</h3><p class="stih1"> <span class="brojRetka" id="18">18</span>Kad dođe taj dan, </p><p class="stih2">kapat će gore moštom,</p><p class="stih2">iz bregova će brizgati mlijeko,</p><p class="stih1">kroza sva korita riječna u Judeji</p><p class="stih2">voda će proteći.</p><p class="stih1">Vrelo će šiknuti iz kuće Jahvine</p><p class="stih2">da natopi Dolinu sitimsku.</p><p class="noviRedak"> </p><p class="stih1"> <span class="brojRetka" id="19">19</span>Egipat će opustjeti,</p><p class="stih2">Edom će postati beživotna pustinja</p><p class="stih1">zbog nasilja učinjena sinovima Judinim,</p><p class="stih2">jer proliše krv nevinu u njihovoj zemlji.</p><p class="noviRedak"> </p><p class="stih1"> <span class="brojRetka" id="20">20</span>Judeja će dovijek biti naseljena</p><p class="stih2">i Jeruzalem u sva koljena.</p><p class="stih1"> <span class="brojRetka" id="21">21</span>»Osvetit ću krv njihovu za koju se nisam još osvetio.«</p><p class="stih2">Jahve će dići dom svoj na Sionu.</p>