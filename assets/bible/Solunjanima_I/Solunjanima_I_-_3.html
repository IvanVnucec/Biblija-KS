<h4>Pavao šalje Timoteja u Solun</h4><p class="pocetakParagrafa"> <span class="brojRetka" id="1">1</span>Zato kad više ne mogosmo izdržati, pristadosmo ostati u Ateni sami  <span class="brojRetka" id="2">2</span>te poslasmo Timoteja, brata našega i suradnika Božjega u Kristovu evanđelju, da vas učvrsti i ohrabri u vjeri  <span class="brojRetka" id="3">3</span>da se nitko ne pokoleba u tim nevoljama. Ta i sami znate da smo za to određeni:  <span class="brojRetka" id="4">4</span>doista, kad smo bili kod vas, pretkazivali smo kako nas imaju zadesiti nevolje, što se, kako znate, i dogodilo.  <span class="brojRetka" id="5">5</span>Zbog toga i ja, ne mogavši više izdržati, poslah da saznam o vašoj vjeri, da vas možda Zavodnik nije zaveo te je naš trud postao uzaludan.</p><p class="noviRedak"> <h4>Zahvala za dobre vijesti</h4><p class="pocetakParagrafa"> <span class="brojRetka" id="6">6</span>A sada kad se Timotej od vas k nama vratio i donio nam radosnu vijest o vašoj vjeri i ljubavi, i da nas se sveudilj ugodno sjećate i čeznete vidjeti nas, kao i mi vas –  <span class="brojRetka" id="7">7</span>zbog toga smo, braćo, nad vama, vašom vjerom, bili utješeni uza svu svoju tjeskobu i nevolju.  <span class="brojRetka" id="8">8</span>Da, sada živimo kada ste vi postojani u Gospodinu!  <span class="brojRetka" id="9">9</span>I kojom bismo zahvalom mogli Bogu uzvratiti za vas, za svu radost kojom se zbog vas radujemo pred Bogom svojim,  <span class="brojRetka" id="10">10</span>dok noću i danju najusrdnije molimo da vidimo vaše lice i nadoknadimo manjkavosti vaše vjere?</p><p class="noviRedak"> <h4>Pavlova molitva</h4><p class="pocetakParagrafa"> <span class="brojRetka" id="11">11</span>A sam Bog i Otac naš i Gospodin naš Isus upravio naš put prema vama!  <span class="brojRetka" id="12">12</span>Vama pak Gospodin dao te jedni prema drugima i prema svima rasli i obilovali ljubavlju kakva je i naša prema vama.  <span class="brojRetka" id="13">13</span>Učvrstio vam srca da budu besprijekorno sveta pred Bogom i Ocem našim o dolasku Gospodina našega Isusa i svih svetih njegovih s njime.</p></p></p>