<h4>Kršćanin oslobođen Zakona</h4><p class="pocetakParagrafa"> <span class="brojRetka" id="1">1</span>Ili zar ne znate, braćo – poznavaocima zakona govorim – da zakon gospodari čovjekom samo za vrijeme njegova života.  <span class="brojRetka" id="2">2</span>Doista, udana je žena vezana zakonom dok joj muž živi; umre li joj muž, riješena je zakona o mužu.  <span class="brojRetka" id="3">3</span>Dakle: dok joj muž živi, zvat će se, očito, preljubnicom pođe li za drugoga. Ako li joj pak muž umre, slobodna je od zakona te nije preljubnica pođe li za drugoga.</p><p class="pocetakParagrafa"> <span class="brojRetka" id="4">4</span>Tako, braćo moja, i vi po tijelu Kristovu umrijeste Zakonu da pripadnete drugomu, Onomu koji je od mrtvih uskrišen, te plodove donosimo Bogu.  <span class="brojRetka" id="5">5</span>Doista, dok bijasmo u tijelu, grešne su strasti, Zakonom izazvane, djelovale u našim udovima te smrti donosile plodove;  <span class="brojRetka" id="6">6</span>sada pak umrijevši onomu što nas je sputavalo, riješeni smo Zakona te služimo u novosti Duha, a ne u stareži slova.</p><p class="noviRedak"> <h4>Uloga Zakona</h4><p class="pocetakParagrafa"> <span class="brojRetka" id="7">7</span>Što ćemo dakle reći? Je li Zakon grijeh? Nipošto! Nego: grijeha ne spoznah doli po Zakonu jer za požudu ne bih znao da Zakon nije govorio: Ne poželi! <span class="brojRetka" id="8">8</span>A grijeh je, uhvativši priliku, po zapovijedi u meni prouzročio svakovrsnu požudu. Ta bez zakona grijeh je mrtav.  <span class="brojRetka" id="9">9</span>Da, ja sam nekoć živio bez zakona. Ali kad je došla zapovijed, grijeh oživje.  <span class="brojRetka" id="10">10</span>Ja pak umrijeh i ustanovi se: zapovijed dana za život bî mi na smrt.  <span class="brojRetka" id="11">11</span>Doista grijeh, uhvativši priliku, zapovijeđu me zavede, njome me i ubi.  <span class="brojRetka" id="12">12</span>Tako: Zakon je svet, i zapovijed je sveta, i pravedna, i dobra.</p><p class="pocetakParagrafa"> <span class="brojRetka" id="13">13</span>Pa zar se to dobro meni u smrt prometnu? Nipošto! Nego: grijeh, da se grijehom očituje, po tom dobru uzrokuje mi smrt – da grijeh po zapovijedi postane najvećim grešnikom.</p><p class="noviRedak"> <h4>Nutarnja borba</h4><p class="pocetakParagrafa"> <span class="brojRetka" id="14">14</span>Zakon je, znamo, duhovan; ja sam pak tjelesan, prodan pod grijeh.  <span class="brojRetka" id="15">15</span>Zbilja ne razumijem što radim: ta ne činim ono što bih htio, nego što mrzim – to činim.  <span class="brojRetka" id="16">16</span>Ako li pak činim što ne bih htio, slažem se sa Zakonom, priznajem da je dobar.  <span class="brojRetka" id="17">17</span>Onda to ne činim više ja, nego grijeh koji prebiva u meni.  <span class="brojRetka" id="18">18</span>Doista znam da dobro ne prebiva u meni, to jest u mojem tijelu. Uistinu: htjeti mi ide, ali ne i činiti dobro.  <span class="brojRetka" id="19">19</span>Ta ne činim dobro koje bih htio, nego zlo koje ne bih htio – to činim.  <span class="brojRetka" id="20">20</span>Ako li pak činim ono što ne bih htio, nipošto to ne radim ja, nego grijeh koji prebiva u meni.</p><p class="pocetakParagrafa"> <span class="brojRetka" id="21">21</span>Nalazim dakle ovaj zakon: kad bih htio činiti dobro, nameće mi se zlo.  <span class="brojRetka" id="22">22</span>Po nutarnjem čovjeku s užitkom se slažem sa Zakonom Božjim,  <span class="brojRetka" id="23">23</span>ali opažam u svojim udovima drugi zakon, koji vojuje protiv zakona uma moga i zarobljuje me zakonom grijeha koji je u mojim udovima.</p><p class="pocetakParagrafa"> <span class="brojRetka" id="24">24</span>Jadan li sam ja čovjek! Tko će me istrgnuti iz ovoga tijela smrtonosnoga?  <span class="brojRetka" id="25">25</span>Hvala Bogu po Isusu Kristu Gospodinu našem!</p><p class="pocetakParagrafa">Ja, dakle, umom služim zakonu Božjemu, a tijelom zakonu grijeha.</p></p></p>