<h4>Krst</h4><p class="pocetakParagrafa"> <span class="brojRetka" id="1">1</span>Što ćemo dakle reći? Da ostanemo u grijehu da milost izobiluje?  <span class="brojRetka" id="2">2</span>Nipošto! Jednom umrli grijehu, kako da još živimo u njemu?  <span class="brojRetka" id="3">3</span>Ili zar ne znate: koji smo god kršteni u Krista Isusa, u smrt smo njegovu kršteni.  <span class="brojRetka" id="4">4</span>Krštenjem smo dakle zajedno s njime ukopani u smrt da kao što Krist slavom Očevom bî uskrišen od mrtvih, i mi tako hodimo u novosti života.</p><p class="pocetakParagrafa"> <span class="brojRetka" id="5">5</span>Ako smo doista s njime srasli po sličnosti smrti njegovoj, očito ćemo srasti i po sličnosti njegovu uskrsnuću.  <span class="brojRetka" id="6">6</span>Ovo znamo: naš je stari čovjek zajedno s njim raspet da onemoća ovo grešno tijelo te više ne robujemo grijehu.  <span class="brojRetka" id="7">7</span>Ta tko umre, opravdan je od grijeha.</p><p class="pocetakParagrafa"> <span class="brojRetka" id="8">8</span>Pa ako umrijesmo s Kristom, vjerujemo da ćemo i živjeti zajedno s njime.  <span class="brojRetka" id="9">9</span>Znamo doista: Krist uskrišen od mrtvih, više ne umire, smrt njime više ne gospoduje.  <span class="brojRetka" id="10">10</span>Što umrije, umrije grijehu jednom zauvijek; a što živi, živi Bogu.  <span class="brojRetka" id="11">11</span>Tako i vi: smatrajte sebe mrtvima grijehu, a živima Bogu u Kristu Isusu!</p><p class="pocetakParagrafa"> <span class="brojRetka" id="12">12</span>Neka dakle ne kraljuje grijeh u vašem smrtnom tijelu da slušate njegove požude;  <span class="brojRetka" id="13">13</span>i ne predajite grijehu udova svojih za oružje nepravde, nego sebe, od mrtvih oživjele, predajte Bogu i udove svoje dajte Bogu za oružje pravednosti.  <span class="brojRetka" id="14">14</span>Valjda grijeh neće vama gospodovati! Ta niste pod Zakonom, nego pod milošću!</p><p class="noviRedak"> <h4>Kršćanin slobodan od grijeha</h4><p class="pocetakParagrafa"> <span class="brojRetka" id="15">15</span>Što dakle? Da griješimo jer nismo pod Zakonom nego pod milošću? Nipošto!  <span class="brojRetka" id="16">16</span>Ne znate li: ako se komu predate za robove, na poslušnost, robovi ste onoga koga slušate: bilo grijeha – na smrt, bilo poslušnosti – na pravednost.  <span class="brojRetka" id="17">17</span>Bijaste robovi grijeha, ali ste, hvala Bogu, od srca poslušali ono pravilo nauka kojemu ste povjereni;  <span class="brojRetka" id="18">18</span>da, oslobođeni grijeha, postadoste sluge pravednosti.  <span class="brojRetka" id="19">19</span>Po ljudsku govorim zbog vaše ljudske slabosti: kao što nekoć predadoste udove svoje za robove nečistoći i bezakonju – do bezakonja, tako sada predajte udove svoje za robove pravednosti – do posvećenja.  <span class="brojRetka" id="20">20</span>Uistinu, kad bijaste robovi grijeha, »slobodni« bijaste od pravednosti.  <span class="brojRetka" id="21">21</span>Pa kakav ste plod onda imali? Onoga se sada stidite jer svršetak je tomu – smrt.  <span class="brojRetka" id="22">22</span>Sada pak pošto ste oslobođeni grijeha i postali sluge Božje, imate plod svoj za posvećenje, a svršetak – život vječni.  <span class="brojRetka" id="23">23</span>Jer plaća je grijeha smrt, a dar Božji jest život vječni u Kristu Isusu, Gospodinu našem.</p></p>