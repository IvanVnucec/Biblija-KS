<h3>3. SVJEDOČANSTVO PISMA</h3><h4>Abraham opravdan vjerom</h4><p class="pocetakParagrafa"> <span class="brojRetka" id="1">1</span>Što ćemo dakle reći? Što je Abraham, otac naš, našao po tijelu?  <span class="brojRetka" id="2">2</span>Doista, ako je Abraham po djelima opravdan, ima se čime dičiti – ali ne pred Bogom.  <span class="brojRetka" id="3">3</span>Ta što veli Pismo? Povjerova Abraham Bogu i uračuna mu se u pravednost. <span class="brojRetka" id="4">4</span>Onomu tko radi ne računa se plaća kao milost, nego kao dug.  <span class="brojRetka" id="5">5</span>Onomu tko ne radi, a vjeruje u Onoga koji opravdava bezbožnika, vjera se uračunava u pravednost,  <span class="brojRetka" id="6">6</span>kao što i David blaženim proglašuje čovjeka kojemu Bog uračunava pravednost bez djelâ:</p><p class="noviRedak"> </p><p class="stih1"> <span class="brojRetka" id="7">7</span>Blaženi oni kojima je zločin otpušten,</p><p class="stih2">kojima je grijeh pokriven!</p><p class="stih1"> <span class="brojRetka" id="8">8</span>Blago čovjeku</p><p class="stih2">komu Gospodin ne ubraja krivnju.</p><p class="noviRedak"> <h4>Nezavisno od obrezanja</h4><p class="pocetakParagrafa"> <span class="brojRetka" id="9">9</span>Ide li dakle ovo blaženstvo samo obrezane ili i neobrezane? Ta velimo: Vjera se Abrahamu uračuna u pravednost. <span class="brojRetka" id="10">10</span>A kako mu se uračuna? Već obrezanu ili još neobrezanu? Ne obrezanu, nego neobrezanu!  <span class="brojRetka" id="11">11</span>I znak obrezanja primi kao pečat pravednosti koju je po vjeri zadobio još neobrezan, da bude ocem svih vjernika: neobrezanih – te im se uračuna pravednost –  <span class="brojRetka" id="12">12</span>i ocem obrezanih, ne onih koji su samo obrezani, nego onih koji uz to idu stopama vjere još neobrezana oca našeg Abrahama.</p><p class="noviRedak"> <h4>Nezavisno od Zakona</h4><p class="pocetakParagrafa"> <span class="brojRetka" id="13">13</span>Doista, obećanje da će biti baštinik svijeta nije Abrahamu ili njegovu potomstvu dano na temelju nekog zakona, nego na temelju pravednosti vjere.  <span class="brojRetka" id="14">14</span>Jer ako su baštinici oni iz Zakona, prazna je vjera, jalovo obećanje.  <span class="brojRetka" id="15">15</span>Ta Zakon rađa gnjev; gdje pak nema Zakona, nema ni prekršaja.  <span class="brojRetka" id="16">16</span>Zato – zbog vjere da bude po milosti to obećanje zajamčeno svemu potomstvu, ne potomstvu samo po Zakonu, nego i po vjeri Abrahama, koji je otac svih nas –  <span class="brojRetka" id="17">17</span>kao što je pisano: Ocem mnoštva narodâ ja te postavljam – pred Onim komu povjerova, pred Bogom koji oživljuje mrtve i zove da bude ono što nije.</p><p class="noviRedak"> <h4>Abrahamova i kršćanska vjera</h4><p class="pocetakParagrafa"> <span class="brojRetka" id="18">18</span>U nadi protiv svake nade povjerova Abraham da postane ocem narodâ mnogih po onom što je rečeno: Toliko će biti tvoje potomstvo. <span class="brojRetka" id="19">19</span>Nepokolebljivom vjerom promotri on tijelo svoje već obamrlo – bilo mu je blizu sto godina – i obamrlost krila Sarina.  <span class="brojRetka" id="20">20</span>Ali pred Božjim obećanjem nije nevjeran dvoumio, nego se vjerom ojačao davši slavu Bogu,  <span class="brojRetka" id="21">21</span>posve uvjeren da on može učiniti što je obećao.  <span class="brojRetka" id="22">22</span>Zato mu se i uračuna u pravednost.</p><p class="pocetakParagrafa"> <span class="brojRetka" id="23">23</span>Ali nije samo za nj napisano: Uračuna mu se, <span class="brojRetka" id="24">24</span>nego i za nas kojima se ima uračunati, nama što vjerujemo u Onoga koji od mrtvih uskrisi Isusa, Gospodina našega,  <span class="brojRetka" id="25">25</span>koji je predan za opačine naše i uskrišen radi našeg opravdanja.</p></p></p></p>