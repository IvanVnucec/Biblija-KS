<h2>VII. MUKA I USKRSNUĆE</h2><h4>Zavjera protiv Isusa</h4><p class="pocetakParagrafa"> <span class="brojRetka" id="1">1</span>I kad Isus završi sve te besjede, reče svojim učenicima:  <span class="brojRetka" id="2">2</span>»Znate da je za dva dana Pasha, i Sin Čovječji predaje se da se razapne.«  <span class="brojRetka" id="3">3</span>Uto se sabraše glavari svećenički i starješine narodne u dvoru velikoga svećenika imenom Kajfe  <span class="brojRetka" id="4">4</span>i zaključiše Isusa na prijevaru uhvatiti i ubiti.  <span class="brojRetka" id="5">5</span>Jer se govorilo: »Nikako ne o Blagdanu da ne nastane pobuna u narodu.«</p><p class="noviRedak"> <h4>Pomazanje u Betaniji</h4><p class="pocetakParagrafa"> <span class="brojRetka" id="6">6</span>Kad je Isus bio u Betaniji, u kući Šimuna Gubavca,  <span class="brojRetka" id="7">7</span>pristupi mu neka žena s alabastrenom posudicom skupocjene pomasti i polije ga po glavi, dok je on bio za stolom.  <span class="brojRetka" id="8">8</span>Vidjevši to, učenici negodovahu: »Čemu ta rasipnost?  <span class="brojRetka" id="9">9</span>Moglo se to skupo prodati i dati siromasima.«</p><p class="pocetakParagrafa"> <span class="brojRetka" id="10">10</span>Zapazio to Isus pa im reče: »Što dodijavate ženi? Dobro djelo učini prema meni.  <span class="brojRetka" id="11">11</span>Ta siromaha svagda imate uza se, a mene nemate svagda.  <span class="brojRetka" id="12">12</span>Izlila je tu pomast na moje tijelo – za ukop mi to učini.  <span class="brojRetka" id="13">13</span>Zaista, kažem vam, gdje se god bude propovijedalo ovo evanđelje, po svem svijetu, navješćivat će se i ovo što ona učini – njoj na spomen.«</p><p class="noviRedak"> <h4>Judina izdaja</h4><p class="pocetakParagrafa"> <span class="brojRetka" id="14">14</span>Tada jedan od dvanaestorice, zvan Juda Iškariotski, pođe glavarima svećeničkim  <span class="brojRetka" id="15">15</span>i reče: »Što ćete mi dati i ja ću vam ga predati.« A oni mu odmjeriše trideset srebrnjaka. <span class="brojRetka" id="16">16</span>Otada je tražio priliku da ga preda.</p><p class="noviRedak"> <h4>Pashalna večera</h4><p class="pocetakParagrafa"> <span class="brojRetka" id="17">17</span>Prvoga dana Beskvasnih kruhova pristupiše učenici Isusu i upitaše: »Gdje hoćeš da ti pripravimo te blaguješ pashu?«  <span class="brojRetka" id="18">18</span>On reče: »Idite u grad tomu i tomu i recite mu: ‘Učitelj veli: Vrijeme je moje blizu, kod tebe slavim Pashu sa svojim učenicima.’«  <span class="brojRetka" id="19">19</span>I učine učenici kako im naredi Isus i priprave pashu.</p><p class="pocetakParagrafa"> <span class="brojRetka" id="20">20</span>Uvečer bijaše Isus za stolom s dvanaestoricom.  <span class="brojRetka" id="21">21</span>I dok su blagovali, reče: »Zaista, kažem vam, jedan će me od vas izdati.«  <span class="brojRetka" id="22">22</span>Silno ožalošćeni, stanu mu jedan za drugim govoriti: »Da nisam ja, Gospodine?«  <span class="brojRetka" id="23">23</span>On odgovori: »Onaj koji umoči sa mnom ruku u zdjelu, taj će me izdati.  <span class="brojRetka" id="24">24</span>Sin Čovječji, istina, odlazi kako je o njemu pisano, ali jao čovjeku onomu koji predaje Sina Čovječjega. Tomu bi čovjeku bolje bilo da se ni rodio nije.«  <span class="brojRetka" id="25">25</span>A Juda, izdajnik, prihvati i reče: »Da nisam ja, učitelju?« Reče mu: »Ti kaza.«</p><p class="noviRedak"> <h4>Ustanovljenje euharistije – večere Gospodnje</h4><p class="pocetakParagrafa"> <span class="brojRetka" id="26">26</span>I dok su blagovali, uze Isus kruh, izreče blagoslov pa razlomi, dade svojim učenicima i reče: »Uzmite i jedite! Ovo je tijelo moje!«  <span class="brojRetka" id="27">27</span>I uze čašu, zahvali i dade im govoreći: »Pijte iz nje svi!  <span class="brojRetka" id="28">28</span>Ovo je krv moja, krv Saveza koja se za mnoge prolijeva na otpuštenje grijeha.  <span class="brojRetka" id="29">29</span>A kažem vam: ne, neću od sada piti od ovog roda trsova do onoga dana kad ću ga – novoga – s vama piti u kraljevstvu Oca svojega.«  <span class="brojRetka" id="30">30</span>Otpjevavši hvalospjeve, zaputiše se prema Maslinskoj gori.</p><p class="noviRedak"> <h4>Proroštvo o Petrovoj zataji</h4><p class="pocetakParagrafa"> <span class="brojRetka" id="31">31</span>Tada im reče Isus: »Svi ćete se vi još ove noći sablazniti zbog mene. Ta pisano je:</p><p class="stih2">Udarit će pastira</p><p class="noviRedak"> </p><p class="pocetakParagrafa"> <span class="brojRetka" id="32">32</span>Ali kad uskrsnem, ići ću pred vama u Galileju.«  <span class="brojRetka" id="33">33</span>Nato će mu Petar: »Ako se i svi sablazne zbog tebe, ja se nikada neću!«  <span class="brojRetka" id="34">34</span>Reče mu Isus: »Zaista, kažem ti, još ove noći, prije negoli se pijetao oglasi, triput ćeš me zatajiti!«  <span class="brojRetka" id="35">35</span>Kaže mu Petar: »Bude li trebalo i umrijeti s tobom, ne, neću te zatajiti.« Tako rekoše i svi učenici.</p><p class="noviRedak"> <h4>Molitva u Getsemanskom vrtu</h4><p class="pocetakParagrafa"> <span class="brojRetka" id="36">36</span>Tada dođe Isus s njima u predio zvan Getsemani i kaže učenicima: »Sjednite ovdje dok ja odem onamo pomoliti se.«  <span class="brojRetka" id="37">37</span>I povede sa sobom Petra i oba sina Zebedejeva. Spopade ga žalost i tjeskoba.  <span class="brojRetka" id="38">38</span>Tada im reče: »Duša mi je nasmrt žalosna. Ostanite ovdje i bdijte sa mnom!«</p><p class="pocetakParagrafa"> <span class="brojRetka" id="39">39</span>I ode malo dalje, pade ničice moleći: »Oče moj! Ako je moguće, neka me mimoiđe ova čaša. Ali ne kako ja hoću, nego kako hoćeš ti.«</p><p class="pocetakParagrafa"> <span class="brojRetka" id="40">40</span>I dođe učenicima i nađe ih pozaspale pa reče Petru: »Tako, zar niste mogli jedan sat probdjeti sa mnom?  <span class="brojRetka" id="41">41</span>Bdijte i molite da ne padnete u napast! Duh je, istina, voljan, no tijelo je slabo.«  <span class="brojRetka" id="42">42</span>Opet, po drugi put, ode i pomoli se: »Oče moj! Ako nije moguće da me čaša mine da je ne pijem, budi volja tvoja!«  <span class="brojRetka" id="43">43</span>I ponovno dođe i nađe ih pozaspale, oči im se sklapale.  <span class="brojRetka" id="44">44</span>Opet ih ostavi, pođe i pomoli se po treći put ponavljajući iste riječi.</p><p class="pocetakParagrafa"> <span class="brojRetka" id="45">45</span>Tada dođe učenicima i reče im: »Samo spavajte i počivajte! Evo, približio se čas! Sin Čovječji predaje se u ruke grešničke!  <span class="brojRetka" id="46">46</span>Ustanite, hajdemo! Evo, približio se moj izdajica.«</p><p class="noviRedak"> <h4>Isus uhvaćen</h4><p class="pocetakParagrafa"> <span class="brojRetka" id="47">47</span>Dok je on još govorio, gle, dođe Juda, jedan od dvanaestorice, i s njime silna svjetina s mačevima i toljagama poslana od glavara svećeničkih i starješina narodnih.  <span class="brojRetka" id="48">48</span>A izdajica im dao znak: »Koga poljubim, taj je, njega uhvatite!«  <span class="brojRetka" id="49">49</span>I odmah pristupi Isusu i reče: »Zdravo, Učitelju!« I poljubi ga.  <span class="brojRetka" id="50">50</span>A Isus mu reče: »Prijatelju, zašto ti ovdje?« Tada pristupe, podignu ruke na Isusa i uhvate ga.</p><p class="pocetakParagrafa"> <span class="brojRetka" id="51">51</span>I gle, jedan od onih koji bijahu s Isusom maši se rukom, trgnu mač, udari slugu velikoga svećenika i odsiječe mu uho.  <span class="brojRetka" id="52">52</span>Kaže mu tada Isus: »Vrati mač na njegovo mjesto jer svi koji se mača laćaju od mača i ginu.  <span class="brojRetka" id="53">53</span>Ili zar misliš da ja ne mogu zamoliti Oca svojega i eto umah uza me više od dvanaest legija anđela?</p><p class="pocetakParagrafa"> <span class="brojRetka" id="54">54</span>No kako bi se onda ispunila Pisma da tako mora biti?«</p><p class="pocetakParagrafa"> <span class="brojRetka" id="55">55</span>U taj čas reče Isus svjetini: »Kao na razbojnika iziđoste s mačevima i toljagama da me uhvatite. Danomice sjeđah u Hramu naučavajući i ne uhvatiste me.«  <span class="brojRetka" id="56">56</span>A sve se to dogodilo da se ispune Pisma proročka.</p><p class="pocetakParagrafa">Tada ga svi učenici ostave i pobjegnu.</p><p class="noviRedak"> <h4>Isus pred Vijećem</h4><p class="pocetakParagrafa"> <span class="brojRetka" id="57">57</span>Nato uhvatiše Isusa i odvedoše ga velikomu svećeniku Kajfi, kod kojega se sabraše pismoznanci i starješine.  <span class="brojRetka" id="58">58</span>A Petar je išao za njim izdaleka do dvora velikog svećenika; i ušavši unutra, sjedne sa stražarima da vidi svršetak.</p><p class="pocetakParagrafa"> <span class="brojRetka" id="59">59</span>A glavari svećenički i cijelo Vijeće tražili su kakvo lažno svjedočanstvo protiv Isusa da bi ga mogli pogubiti.  <span class="brojRetka" id="60">60</span>Ali ne nađoše premda pristupiše mnogi lažni svjedoci. Napokon pristupe dvojica  <span class="brojRetka" id="61">61</span>i reknu: »Ovaj reče: ‘Mogu razvaliti Hram Božji i za tri ga dana sagraditi.’«</p><p class="pocetakParagrafa"> <span class="brojRetka" id="62">62</span>Usta nato veliki svećenik i reče mu: »Zar ništa ne odgovaraš? Što to ovi protiv tebe svjedoče?«  <span class="brojRetka" id="63">63</span>Isus je šutio.</p><p class="pocetakParagrafa">Reče mu veliki svećenik: »Zaklinjem te Bogom živim: Kaži nam jesi li ti Krist, Sin Božji?«  <span class="brojRetka" id="64">64</span>Reče mu Isus: »Ti kaza! Štoviše, kažem vam: Odsada ćete gledati Sina Čovječjega gdje sjedi zdesna Sile i dolazi na oblacima nebeskim.«  <span class="brojRetka" id="65">65</span>Nato veliki svećenik razdrije haljine govoreći: »Pohulio je! Što nam još trebaju svjedoci? Evo, sada ste čuli hulu!  <span class="brojRetka" id="66">66</span>Što vam se čini?« Oni odgovoriše: »Smrt zaslužuje!«</p><p class="pocetakParagrafa"> <span class="brojRetka" id="67">67</span>Tada su mu pljuvali u lice i udarali ga, a drugi ga pljuskali  <span class="brojRetka" id="68">68</span>govoreći: »Proreci nam, Kriste, tko te udario?«</p><p class="noviRedak"> <h4>Petar se odriče Isusa</h4><p class="pocetakParagrafa"> <span class="brojRetka" id="69">69</span>A Petar je sjedio vani u dvorištu. I pristupi mu jedna sluškinja govoreći: »I ti bijaše s Isusom Galilejcem.«  <span class="brojRetka" id="70">70</span>On pred svima zanijeka: »Ne znam što govoriš.«  <span class="brojRetka" id="71">71</span>Kad iziđe u predvorje, spazi ga druga i kaže nazočnima: »Ovaj bijaše s Isusom Nazarećaninom.«  <span class="brojRetka" id="72">72</span>On opet zanijeka sa zakletvom: »Ne znam toga čovjeka.«</p><p class="pocetakParagrafa"> <span class="brojRetka" id="73">73</span>Malo zatim nazočni pristupiše Petru i rekoše: »Doista, i ti si od njih! Ta govor te tvoj izdaje!«  <span class="brojRetka" id="74">74</span>On se tada stane zaklinjati i preklinjati: »Ne znam toga čovjeka.« I odmah se oglasi pijetao.  <span class="brojRetka" id="75">75</span>I spomenu se Petar riječi koju mu Isus reče: »Prije nego se pijetao oglasi, triput ćeš me zatajiti.« I iziđe te gorko zaplaka.</p></p></p></p></p></p></p></p></p></p>