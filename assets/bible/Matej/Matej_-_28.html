<h4>Uskrsnuće Isusovo</h4><p class="pocetakParagrafa"> <span class="brojRetka" id="1">1</span>Po suboti, u osvit prvoga dana u tjednu, dođe Marija Magdalena i druga Marija pogledati grob.  <span class="brojRetka" id="2">2</span>I gle, nastade žestok potres jer anđeo Gospodnji siđe s neba, pristupi, otkotrlja kamen i sjede na nj.  <span class="brojRetka" id="3">3</span>Lice mu bijaše kao munja, a odjeća bijela kao snijeg.  <span class="brojRetka" id="4">4</span>Od straha pred njim zadrhtaše stražari i obamriješe.</p><p class="pocetakParagrafa"> <span class="brojRetka" id="5">5</span>A anđeo progovori ženama: »Vi se ne bojte! Ta znam: Isusa Raspetoga tražite!  <span class="brojRetka" id="6">6</span>Nije ovdje! Uskrsnu kako reče. Hajde, vidite mjesto gdje je ležao  <span class="brojRetka" id="7">7</span>pa pođite žurno i javite njegovim učenicima da uskrsnu od mrtvih. I evo, ide pred vama u Galileju. Ondje ćete ga vidjeti. Evo, rekoh vam.«</p><p class="pocetakParagrafa"> <span class="brojRetka" id="8">8</span>One otiđoše žurno s groba te sa strahom i velikom radošću otrčaše javiti njegovim učenicima.  <span class="brojRetka" id="9">9</span>Kad eto im Isusa u susret! Reče im: »Zdravo!« One polete k njemu, obujme mu noge i ničice mu se poklone.  <span class="brojRetka" id="10">10</span>Tada im Isus reče: »Ne bojte se! Idite, javite mojoj braći da pođu u Galileju! Ondje će me vidjeti!«</p><p class="noviRedak"> <h4>Prijevara židovskih glavara</h4><p class="pocetakParagrafa"> <span class="brojRetka" id="11">11</span>Dok su one odlazile, gle, neki od straže dođoše u grad i javiše glavarima svećeničkim sve što se dogodilo.  <span class="brojRetka" id="12">12</span>Oni se sabraše sa starješinama na vijećanje, uzeše mnogo novaca i dadoše vojnicima  <span class="brojRetka" id="13">13</span>govoreći: »Recite: ‘Noću, dok smo mi spavali, dođoše njegovi učenici i ukradoše ga.’  <span class="brojRetka" id="14">14</span>Ako to dočuje upravitelj, mi ćemo ga uvjeriti i sve učiniti da vi budete bez brige.«  <span class="brojRetka" id="15">15</span>Oni uzeše novac i učiniše kako bijahu poučeni. I razglasilo se to među Židovima – sve do danas.</p><p class="noviRedak"> <h4>Ukazanje u Galileji. Sveopće poslanje</h4><p class="pocetakParagrafa"> <span class="brojRetka" id="16">16</span>Jedanaestorica pođoše u Galileju na goru kamo im je naredio Isus.  <span class="brojRetka" id="17">17</span>Kad ga ugledaše, padoše ničice preda nj. A neki posumnjaše.  <span class="brojRetka" id="18">18</span>Isus im pristupi i prozbori:</p><p class="pocetakParagrafa">»Dana mi je sva vlast na nebu i na zemlji!  <span class="brojRetka" id="19">19</span>Pođite dakle i učinite mojim učenicima sve narode krsteći ih u ime Oca i Sina i Duha Svetoga  <span class="brojRetka" id="20">20</span>i učeći ih čuvati sve što sam vam zapovjedio!«</p><p class="pocetakParagrafa">»I evo, ja sam s vama u sve dane – do svršetka svijeta.«</p></p></p>