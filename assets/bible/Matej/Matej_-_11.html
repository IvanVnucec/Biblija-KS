<h2>IV. OTAJSTVO NOVOGA BOŽJEG SVIJETA</h2><h3>1. PRIPOVJEDNI DIO</h3><p class="pocetakParagrafa"> <span class="brojRetka" id="1">1</span>Pošto Isus završi upućivati dvanaestoricu učenika, ode odande naučavati i propovijedati po njihovim gradovima.</p><p class="noviRedak"> <h4>Pitanje i svjedočanstvo Ivanovo</h4><p class="pocetakParagrafa"> <span class="brojRetka" id="2">2</span>A kad Ivan u tamnici doču za djela Kristova, posla svoje učenike  <span class="brojRetka" id="3">3</span>da ga upitaju: »Jesi li ti Onaj koji ima doći ili drugoga da čekamo?«  <span class="brojRetka" id="4">4</span>Isus im odgovori: »Pođite i javite Ivanu što ste čuli i vidjeli:  <span class="brojRetka" id="5">5</span>Slijepi progledaju, hromi hode, gubavi se čiste, gluhi čuju, mrtvi ustaju, siromasima se navješćuje evanđelje. <span class="brojRetka" id="6">6</span>I blago onom tko se ne sablazni zbog mene.«</p><p class="pocetakParagrafa"> <span class="brojRetka" id="7">7</span>Kad oni odoše, poče Isus govoriti mnoštvu o Ivanu: »Što ste izišli u pustinju gledati? Trsku koju vjetar ljulja?  <span class="brojRetka" id="8">8</span>Ili što ste izišli vidjeti? Čovjeka u mekušasto odjevena? Eno, oni što se mekušasto nose po kraljevskim su dvorima.  <span class="brojRetka" id="9">9</span>Ili što ste izišli? Vidjeti proroka? Da, kažem vam, i više nego proroka.  <span class="brojRetka" id="10">10</span>On je onaj o kome je pisano:</p><p class="stih1">Evo, ja šaljem glasnika svoga</p><p class="stih2">pred licem tvojim</p><p class="stih2">da pripravi put pred tobom.</p><p class="pocetakParagrafa"> <span class="brojRetka" id="11">11</span>Zaista, kažem vam, između rođenih od žene ne usta veći od Ivana Krstitelja. A ipak, i najmanji u kraljevstvu nebeskom veći je od njega!  <span class="brojRetka" id="12">12</span>A od dana Ivana Krstitelja do sada kraljevstvo nebesko silom se probija i siloviti ga grabe.  <span class="brojRetka" id="13">13</span>Uistinu, svi proroci i Zakon prorokovahu do Ivana.  <span class="brojRetka" id="14">14</span>Zapravo ako hoćete: on je Ilija koji ima doći.«</p><p class="pocetakParagrafa"> <span class="brojRetka" id="15">15</span>»Tko ima uši, neka čuje.«</p><p class="noviRedak"> <h4>Isusov sud o suvremenicima</h4><p class="pocetakParagrafa"> <span class="brojRetka" id="16">16</span>»A komu da prispodobim ovaj naraštaj? Nalik je djeci što sjede na trgovima pa jedni drugima dovikuju:</p><p class="noviRedak"> </p><p class="stih1"> <span class="brojRetka" id="17">17</span>‘Zasvirasmo vam i ne zaigraste,</p><p class="stih2">zakukasmo i ne zaplakaste.’«</p><p class="noviRedak"> </p><p class="pocetakParagrafa"> <span class="brojRetka" id="18">18</span>»Doista, dođe Ivan. Nije jeo ni pio, a govori se: ‘Đavla ima.’  <span class="brojRetka" id="19">19</span>Dođe Sin Čovječji koji jede i pije, a govori se: ‘Gle, izjelice i vinopije, prijatelja carinikâ i grešnikâ!’ Ali opravda se Mudrost djelima svojim.«</p><p class="noviRedak"> <h4>Prijetnja neobraćenim gradovima</h4><p class="pocetakParagrafa"> <span class="brojRetka" id="20">20</span>Tada stane prekoravati gradove u kojima se dogodilo najviše njegovih čudesa, a oni se ne obratiše:  <span class="brojRetka" id="21">21</span>»Jao tebi, Korozaine! Jao tebi, Betsaido! Da su se u Tiru i Sidonu zbila čudesa koja su se dogodila u vama, odavna bi se već oni u kostrijeti i pepelu bili obratili.  <span class="brojRetka" id="22">22</span>Ali kažem vam: Tiru i Sidonu bit će na Dan sudnji lakše negoli vama.«</p><p class="pocetakParagrafa"> <span class="brojRetka" id="23">23</span>»I ti, Kafarnaume! Zar ćeš se do neba uzvisiti? Do u podzemlje ćeš se strovaliti! Doista, da su se u Sodomi zbila čudesa koja su se dogodila u tebi, ostala bi ona do danas.  <span class="brojRetka" id="24">24</span>Ali kažem vam: Zemlji će sodomskoj biti na Dan sudnji lakše nego tebi.«</p><p class="noviRedak"> <h4>Evanđelje jednostavnima</h4><p class="pocetakParagrafa"> <span class="brojRetka" id="25">25</span>U ono vrijeme reče Isus: »Slavim te, Oče, Gospodaru neba i zemlje, što si ovo sakrio od mudrih i umnih, a objavio malenima.  <span class="brojRetka" id="26">26</span>Da, Oče, tako se tebi svidjelo.  <span class="brojRetka" id="27">27</span>Sve je meni predao Otac moj i nitko ne pozna Sina doli Otac niti tko pozna Oca doli Sin i onaj kome Sin hoće objaviti.«</p><p class="noviRedak"> <h4>Spasiteljski poziv</h4><p class="pocetakParagrafa"> <span class="brojRetka" id="28">28</span>»Dođite k meni svi koji ste izmoreni i opterećeni i ja ću vas odmoriti.  <span class="brojRetka" id="29">29</span>Uzmite jaram moj na sebe, učite se od mene jer sam krotka i ponizna srca i naći ćete spokoj dušama svojim. <span class="brojRetka" id="30">30</span>Uistinu, jaram je moj sladak i breme moje lako.«</p></p></p></p></p></p>