<h4>Veliki dan Purima</h4><p class="pocetakParagrafa"> <span class="brojRetka" id="1">1</span>Trinaestoga dana dvanaestog mjeseca, mjeseca adara, kad je morala biti izvršena odredba kraljevog ukaza, istoga dana u koji su se neprijatelji Židova nadali zavladati nad njima dogodi se obrnuto: Židovi zavladaše nad neprijateljima svojim.</p><p class="pocetakParagrafa"> <span class="brojRetka" id="2">2</span>Židovi se sakupiše po svojim gradovima u svim pokrajinama kralja Ahasvera da udare na one koji su tražili njihovu propast. I nitko se nije usuđivao da im pruži otpor, jer je sve narode spopao strah od Židova.  <span class="brojRetka" id="3">3</span>Svi su knezovi pokrajina i namjesnici, upravitelji i činovnici kraljevi štitili Židove jer ih je obuzeo strah od Mordokaja.  <span class="brojRetka" id="4">4</span>Jer je Mordokaj postao velik na kraljevskom dvoru, i po svim pokrajinama širio se glas da Mordokaj postaje sve moćniji.</p><p class="pocetakParagrafa"> <span class="brojRetka" id="5">5</span>Židovi, dakle, udariše mačem po svim svojim neprijateljima, sasjekoše ih i zatrše; sa svojim mrziteljima postupiše kako im se htjelo.  <span class="brojRetka" id="6">6</span>Samo u tvrđavi Suzi smakoše i zatrše Židovi pet stotina ljudi;  <span class="brojRetka" id="7">7</span>pogubiše Paršandatu, Dalfona, Aspatu,  <span class="brojRetka" id="8">8</span>Poratu, Adaliju, Aridatu,  <span class="brojRetka" id="9">9</span>Parmaštu, Arisaja, Aridaja, Jezatu  <span class="brojRetka" id="10">10</span>i deset sinova Hamana, sina Hamdatina, progonitelja Židova. Ali se ne pojagmiše za plijenom.</p><p class="pocetakParagrafa"> <span class="brojRetka" id="11">11</span>Toga istog dana, doznavši za broj ubijenih u tvrđavi Suzi,  <span class="brojRetka" id="12">12</span>kralj reče kraljici Esteri: »U tvrđavi Suzi Židovi su smaknuli i uništili pet stotina ljudi i deset Hamanovih sinova. Što su tek onda izveli u ostalim pokrajinama kraljevim? Koja je sada molba tvoja? Bit će uslišana! Koja je tvoja želja? Bit će ispunjena!«  <span class="brojRetka" id="13">13</span>»Ako je kralju po volji«, reče Estera, »neka se Židovima koji žive u Suzi dopusti još sutra primijeniti isti zakon kao i danas i neka se objesi deset Hamanovih sinova.«</p><p class="pocetakParagrafa"> <span class="brojRetka" id="14">14</span>Kralj naredi da se tako učini: zakon bî u Suzi proglašen i deset Hamanovih sinova obješeno.  <span class="brojRetka" id="15">15</span>Tako se Židovi Suze sakupiše i četrnaestoga dana mjeseca adara pa pobiše u Suzi još tri stotine ljudi. Ali se ni tada ne pojagmiše za plijenom.</p><p class="pocetakParagrafa"> <span class="brojRetka" id="16">16</span>Ostali Židovi, oni koji su živjeli u kraljevskim pokrajinama, sakupiše se da brane svoje živote i mir od neprijatelja: pobiše sedamdeset i pet tisuća dušmana. Ali se ni tada ne pojagmiše za plijenom. Bio je trinaesti dan mjeseca adara.  <span class="brojRetka" id="17">17</span>Četrnaestoga dana Židovi su mirovali: to bijaše dan gozbe i veselja.  <span class="brojRetka" id="18">18</span>Židovi u Suzi koji su se sakupili trinaestoga i četrnaestoga dana mirovahu petnaestoga dana; to je bio dan njihova veselja i gozbi.  <span class="brojRetka" id="19">19</span>Zbog toga Židovi pripoljci, oni koji žive po neutvrđenim selima, blagdanski svetkuju četrnaesti dan mjeseca adara veseleći se i gozbujući i među sobom izmjenjujući darove.  <span class="brojRetka" id="19a">19a</span>A koji žive u gradovima slave i petnaesti dan adara u razdraganosti i u veselju, izmjenjujući među sobom darove.</p><p class="noviRedak"> <h2>V. BLAGDAN PURIM</h2> <span class="brojRetka" id="20">20</span>Mordokaj opisa te događaje i upravi pisma Židovima svih blizih i dalekih pokrajina kralja Ahasvera.  <span class="brojRetka" id="21">21</span>Naložio im je da četrnaesti i petnaesti dan mjeseca adara svake godine slave  <span class="brojRetka" id="22">22</span>kao dane u kojima su Židovi postigli spokoj od svojih neprijatelja i kao mjesec koji je bio pretvorio u radost njihovu tugu a u blagdan njihovo žalovanje. Neka ih slave gozbom i veseljem, izmjenjujući među sobom darove i dijeleći poklone ubogima.  <span class="brojRetka" id="23">23</span>Židovi prihvatiše da drže ono što su već sami od sebe počeli slaviti i o čemu im je pisao Mordokaj:  <span class="brojRetka" id="24">24</span>»Haman, sin Hamdatin, Agađanin, progonitelj svih Židova, kako je bio naumio sve ih uništiti, baci ‘pur’, to jest ždrijeb, za njihovo smaknuće i zator;  <span class="brojRetka" id="25">25</span>ali kad je za njegovu zamisao doznao kralj, on pismeno naredi: ‘Neka se na njegovu glavu obori opaki naum što ga bijaše zasnovao protiv Židova i neka bude obješen, on i sinovi njegovi.’«</p><p class="pocetakParagrafa"> <span class="brojRetka" id="26">26</span>Zbog toga su ti dani nazvani Purim, prema riječi pur. Zato prema svem sadržaju toga pisma i prema onome što su vidjeli i što im bijaše preneseno  <span class="brojRetka" id="27">27</span>Židovi se neopozivo obvezaše i prihvatiše za se, za svoje potomke i za sve one koji se s njima budu udružili da će svake godine slaviti ta dva dana prema tom propisu i u to vrijeme.  <span class="brojRetka" id="28">28</span>Te dane valja slaviti i njih se sjećati od pokoljenja do pokoljenja u svakoj obitelji, pokrajini i gradu; ti dani Purima ne smiju iščeznuti ispred Židova, ni spomen na njih biti izbrisan iz njihova roda.</p><p class="pocetakParagrafa"> <span class="brojRetka" id="29">29</span>Kraljica Estera, kći Abihailova, i Židov Mordokaj pisali su to što snažnije da tako još jednom potkrijepe pismo o Purimu.  <span class="brojRetka" id="30">30</span>Pisma su poslali svim Židovima u sto dvadeset i sedam pokrajina Ahasverova kraljevstva s porukom mira i vjernosti;  <span class="brojRetka" id="31">31</span>da obdržavaju te dane Purima u njihovo određeno vrijeme, kako su to odredili Židov Mordokaj i kraljica Estera, i da drže post i molitve, onako kako su to oni obvezali sebe i svoje potomke.  <span class="brojRetka" id="32">32</span>Tako Esterina naredba ozakoni ove propise Purima i to bî zapisano u knjigu.</p>