<h4>Žrtvenik za paljenice</h4><p class="pocetakParagrafa"> <span class="brojRetka" id="1">1</span>Od bagremova drva napravi žrtvenik za žrtve paljenice, pet lakata dug, pet lakata širok – u četvorinu – a tri lakta visok.  <span class="brojRetka" id="2">2</span>Na njegova četiri ugla načini mu četiri roga. Rogovi su bili u jednom komadu s njim. Onda ga obloži mjeđu.  <span class="brojRetka" id="3">3</span>A načini i sav pribor za žrtvenik: lonce, strugače, kotliće, viljuške i kadionike; sav mu je ovaj pribor načinio od mjedi.  <span class="brojRetka" id="4">4</span>Za žrtvenik zatim načini rešetku u obliku mrežice od mjedi ispod izbočine; zahvaćala mu je do sredine.  <span class="brojRetka" id="5">5</span>Salije četiri koluta na četiri ugla mjedene rešetke da služe kao kvake za motke.  <span class="brojRetka" id="6">6</span>Motke načini od bagremova drva pa ih obloži mjeđu.  <span class="brojRetka" id="7">7</span>Onda provuče motke kroz kolutove na objema stranama žrtvenika da se na njima nosi. Napravio ga je šuplja – od dasaka.</p><p class="noviRedak"> <h4>Umivaonik</h4><p class="pocetakParagrafa"> <span class="brojRetka" id="8">8</span>A zatim, od zrcala žena koje su posluživale na vratima Šatora sastanka, načini mjedeni umivaonik i mjedeni stalak za nj.</p><p class="noviRedak"> <h4>Dvorište</h4><p class="pocetakParagrafa"> <span class="brojRetka" id="9">9</span>Onda načini dvorište. Na južnoj strani dvorišta bijahu zavjese od prepredenog lana, stotinu lakata duge.  <span class="brojRetka" id="10">10</span>Njihovih dvadeset stupova sa dvadeset podnožja bilo je od mjedi, dok su kuke na stupovima i njihove šipke bile od srebra.  <span class="brojRetka" id="11">11</span>Od stotinu lakata bile su zavjese i sa sjeverne strane. Njihovih dvadeset stupova sa dvadeset podnožja bilo je od mjedi, dok su kuke na stupovima i njihove šipke bile od srebra.  <span class="brojRetka" id="12">12</span>Sa zapadne strane bijahu zavjese od pedeset lakata, sa deset stupova i deset njihovih podnožja. Kuke su na stupovima i njihove šipke bile od srebra.  <span class="brojRetka" id="13">13</span>Sprijeda, s istoka, zavjese od pedeset lakata.  <span class="brojRetka" id="14">14</span>S jedne strane vrata zavjese su bile petnaest lakata, sa tri stupca i njihova tri podnožja.  <span class="brojRetka" id="15">15</span>Tako i s druge strane – dakle, na obje strane dvorišnih vrata – bile su zavjese od petnaest lakata, sa tri stupca i njihova tri podnožja.  <span class="brojRetka" id="16">16</span>Sve su zavjese oko dvorišta bile od prepredenog lana.  <span class="brojRetka" id="17">17</span>Podnožja za stupove bila su od mjedi, a kuke na stupovima i njihove šipke od srebra. Vrhovi stupova bili su srebrom obloženi. Sve šipke na dvorišnim stupovima bijahu od srebra.  <span class="brojRetka" id="18">18</span>Zavjesa na dvorišnim vratima – izvezena – bila je od ljubičastog, crvenog i tamnocrvenog prediva i prepredenog lana. Dvadeset je lakata bila duga; visoka, po širini, pet lakata kao i dvorišne zavjese.  <span class="brojRetka" id="19">19</span>Bila su četiri njihova stupa sa četiri podnožja od mjedi. Kuke na stupovima bile su od srebra. Vrhovi stupova bili su srebrom obloženi, a njihove šipke bile su srebrne.  <span class="brojRetka" id="20">20</span>Svi kočići unutar Prebivališta bili su od mjedi.</p><p class="noviRedak"> <h4>Popis utrošenih stvari</h4><p class="pocetakParagrafa"> <span class="brojRetka" id="21">21</span>To je popis stvari za Prebivalište – Prebivalište svjedočanstva, koji je sastavljen na zapovijed Mojsijevu trudom levitâ pod vodstvom Itamara, sina svećenika Arona.</p><p class="pocetakParagrafa"> <span class="brojRetka" id="22">22</span>Besalel, Urijev sin, iz koljena Hurova od plemena Judina napravio je sve što je Jahve Mojsiju naredio.  <span class="brojRetka" id="23">23</span>S njim je bio Oholiab, sin Ahisamakov, iz plemena Danova, rezbar, krojač i vezilac za ljubičasto, crveno i tamnocrveno predivo i prepredeni lan.</p><p class="pocetakParagrafa"> <span class="brojRetka" id="24">24</span>Sve zlato što je utrošeno u radove oko svetišta – zlato posvećeno prinosom – iznosilo je: dvadeset i devet talenata i sedam stotina trideset šekela u hramskim šekelima.  <span class="brojRetka" id="25">25</span>A srebro, sabrano prigodom upisivanja zajednice –  <span class="brojRetka" id="26">26</span>to jest beku po glavi, odnosno pola šekela prema hramskom šekelu, od svakoga koji je bio upisan, od dvadeset godina pa naprijed – iznosilo je: stotinu talenata i tisuću sedam stotina sedamdeset i pet šekela u hramskim šekelima. Bilo je upisanih: šest stotina tri tisuće i petsto pedeset.  <span class="brojRetka" id="27">27</span>Stotinu talenata srebra otišlo je za salijevanje podnožjâ svetištu i zavjesi: sto podnožja od sto talenata – talenat za podnožje.  <span class="brojRetka" id="28">28</span>A od tisuću sedam stotina sedamdeset i pet šekela načinio je kuke za stupove, obložio njihove vrhove i napravio šipke za njih.  <span class="brojRetka" id="29">29</span>Mjed od žrtve prikaznice iznosila je sedamdeset talenata i dvije tisuće četiri stotine šekela.  <span class="brojRetka" id="30">30</span>Od nje je načinio: podnožja za ulaz u Šator sastanka, žrtvenik od mjedi s njegovom mjedenom rešetkom i sav pribor za žrtvenik;  <span class="brojRetka" id="31">31</span>dalje, podnožja oko dvorišta, podnožja za dvorišni ulaz; sve kočiće za Prebivalište i sve kočiće oko dvorišta.</p></p></p></p>