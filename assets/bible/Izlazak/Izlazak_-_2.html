<h3>2. MOJSIJEVA MLADOST I POZIV</h3><h4>Rođenje Mojsijevo</h4><p class="pocetakParagrafa"> <span class="brojRetka" id="1">1</span>Neki čovjek od Levijeva koljena ode i oženi se djevojkom Levijkom.  <span class="brojRetka" id="2">2</span>Žena zače i rodi sina. Vidjevši kako je krasan, krila ga je tri mjeseca.  <span class="brojRetka" id="3">3</span>Kad ga nije mogla više sakrivati, nabavi košaricu od papirusove trstike, oblijepi je smolom i paklinom, u nju stavi dijete i položi ga u trstiku na obali Rijeke.  <span class="brojRetka" id="4">4</span>Njegova sestra stane podalje da vidi što će s njime biti.</p><p class="pocetakParagrafa"> <span class="brojRetka" id="5">5</span>Faraonova kći siđe k Rijeci da se kupa, dok su njezine sluškinje šetale uz obalu Rijeke. Opazi ona košaricu u trstici, pa pošalje sluškinju da je donese.  <span class="brojRetka" id="6">6</span>Otvori je i pogleda, a to u njoj dijete! Muško čedo. Plakalo je. Njoj se sažali na nj. »Bit će to hebrejsko dijete«, reče.  <span class="brojRetka" id="7">7</span>Onda njegova sestra rekne faraonovoj kćeri: »Hoćeš li da ti potražim dojilju među Hebrejkama da ti dijete doji?«  <span class="brojRetka" id="8">8</span>»Idi!« – odgovori joj faraonova kći. Tako djevojka ode i pozove djetetovu majku.  <span class="brojRetka" id="9">9</span>»Uzmi ovo dijete«, rekne joj faraonova kći, »i odgoji mi ga, a ja ću te plaćati.« Tako žena uzme dijete i othrani ga.  <span class="brojRetka" id="10">10</span>Kad je dijete odraslo, ona ga odvede faraonovoj kćeri, koja ga posini. Nadjene mu ime Mojsije, »jer sam ga«, reče, »iz vode izvadila«.</p><p class="noviRedak"> <h4>Mojsije bježi u zemlju Midjan</h4><p class="pocetakParagrafa"> <span class="brojRetka" id="11">11</span>Jednog dana, kad je Mojsije već odrastao, dođe među svoj narod i vidje njegove muke. Spazi tada kako neki Egipćanin tuče jednoga Hebrejca – brata njegova.  <span class="brojRetka" id="12">12</span>Okrene se tamo-amo i, vidjevši da nikoga nema, ubije Egipćanina i zatrpa ga u pijesak.  <span class="brojRetka" id="13">13</span>Izađe on i sutradan te zateče dva Hebrejca kako se tuku. »Zašto tučeš svoga druga?« – rekne napadaču.  <span class="brojRetka" id="14">14</span>Ovaj odvrati: »Tko te postavi za starješinu i suca našega? Kaniš li ubiti i mene kako si ubio onog Egipćanina?« Mojsije se uplaši pa će u sebi: »Tako! Ipak se saznalo.«  <span class="brojRetka" id="15">15</span>Kad je faraon to dočuo, htjede Mojsija pogubiti. Zato Mojsije pobjegne od faraona i skloni se u midjansku zemlju. Ondje sjedne kraj nekog studenca.</p><p class="pocetakParagrafa"> <span class="brojRetka" id="16">16</span>Midjanski je svećenik imao sedam kćeri. Dođu one da zahvate vode i naliju pojila, da napoje stado svoga oca.  <span class="brojRetka" id="17">17</span>Ali dođu i pastiri te ih potjeraju. Mojsije ustane, obrani ih i stado im napoji.  <span class="brojRetka" id="18">18</span>Kad su se vratile svome ocu Reuelu, on ih zapita: »Kako ste se danas tako brzo vratile?«  <span class="brojRetka" id="19">19</span>One odgovore: »Neki Egipćanin obrani nas od pastirâ i još nam zahvati vode i stado nam napoji.«  <span class="brojRetka" id="20">20</span>»Gdje je?« – zapita on svoje kćeri. »Zašto ste ostavile toga čovjeka? Pozovite ga na objed.«  <span class="brojRetka" id="21">21</span>Mojsije pristane da ostane kod toga čovjeka. On oženi Mojsija svojom kćeri Siporom.  <span class="brojRetka" id="22">22</span>A kad ona rodi sina, on mu nadjene ime Geršon, »jer sam«, reče, »stranac u tuđoj zemlji«.</p><p class="noviRedak"> <h4>Bog poziva Mojsija za vođu hebrejskom narodu</h4><p class="pocetakParagrafa"> <span class="brojRetka" id="23">23</span>Poslije mnogo vremena umre egipatski kralj. Izraelci su još stenjali u ropstvu. Vapili su, a njihov vapaj za pomoć sred ropstva uzlazio je k Bogu.  <span class="brojRetka" id="24">24</span>Bog je čuo njihovo zapomaganje i sjetio se svoga saveza s Abrahamom, Izakom i Jakovom.  <span class="brojRetka" id="25">25</span>I pogleda Bog na Izraelce i zauze se za njih.</p></p></p>