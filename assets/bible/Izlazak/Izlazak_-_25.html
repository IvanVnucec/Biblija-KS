<h3>4. UPUTE O SVETIŠTU I BOGOSLUŽJU</h3><h4>Doprinosi za Svetište</h4><p class="pocetakParagrafa"> <span class="brojRetka" id="1">1</span>Jahve reče Mojsiju:  <span class="brojRetka" id="2">2</span>»Reci Izraelcima da me darivaju, a vi primajte darove u moju čast od svakoga koji daje od srca.  <span class="brojRetka" id="3">3</span>A primajte ove darove: zlato, srebro i mjed;  <span class="brojRetka" id="4">4</span>ljubičasto, crveno i tamnocrveno predivo i prepredeni lan;  <span class="brojRetka" id="5">5</span>učinjene ovnujske kože, pa fine kože; bagremovo drvo;  <span class="brojRetka" id="6">6</span>ulje za svjetlo; mirodije za ulje pomazanja i miomirisno kađenje;  <span class="brojRetka" id="7">7</span>oniks i drugo drago kamenje koje će se umetnuti u oplećak i naprsnik.  <span class="brojRetka" id="8">8</span>Neka mi sagrade svetište da mogu boraviti među njima.  <span class="brojRetka" id="9">9</span>Pri gradnji Prebivališta i svega u njemu postupi točno prema uzorku koji ti pokažem.«</p><p class="noviRedak"> <h4>Šator i njegov namještaj: Kovčeg</h4><p class="pocetakParagrafa"> <span class="brojRetka" id="10">10</span>»Od bagremova drva neka naprave kovčeg: dva i pol lakta dug, lakat i pol širok i lakat i pol visok.  <span class="brojRetka" id="11">11</span>Okuj ga čistim zlatom, okuj ga izvana i iznutra; a oko njega stavi naokolo završni pojas od zlata.  <span class="brojRetka" id="12">12</span>Salij za nj četiri zlatna koluta; prikuj ih za četiri njegove noge; dva koluta s jedne strane, a dva s druge.  <span class="brojRetka" id="13">13</span>Od bagremova drva napravi i motke te ih u zlato okuj.  <span class="brojRetka" id="14">14</span>Onda provuci motke kroz kolutove sa strana kovčega da se na njima kovčeg nosi.  <span class="brojRetka" id="15">15</span>Neka motke ostanu u kolutima kovčega; neka se iz njih ne izvlače.  <span class="brojRetka" id="16">16</span>Svjedočanstvo koje ću ti predati – u kovčeg položi.«</p><p class="noviRedak"> <h4>Pomirilište</h4><p class="pocetakParagrafa"> <span class="brojRetka" id="17">17</span>»Pomirilište napravi također od čistoga zlata. Neka bude dugo dva i pol lakta, a široko lakat i pol.  <span class="brojRetka" id="18">18</span>Skuj i dva kerubina od zlata za oba kraja Pomirilišta.  <span class="brojRetka" id="19">19</span>Napravi jednoga kerubina za jedan kraj, a drugoga kerubina za drugi kraj. Pričvrsti ih na oba kraja Pomirilišta da s njim sačinjavaju jedan komad.  <span class="brojRetka" id="20">20</span>Kerubini neka dignu svoja krila uvis tako da svojim krilima zaklanjaju Pomirilište. Neka budu licem okrenuti jedan prema drugome, ali tako da lica kerubina gledaju u pomirilište.  <span class="brojRetka" id="21">21</span>Stavi na Kovčeg Pomirilište, a u Kovčeg položi ploče svjedočanstva što ću ti ih dati.  <span class="brojRetka" id="22">22</span>Tu ću se ja s tobom sastajati i ozgo ću ti, iznad Pomirilišta – između ona dva kerubina što su na Kovčegu pločâ svjedočanstva – saopćavati sve zapovijedi namijenjene Izraelcima.«</p><p class="noviRedak"> <h4>Stol za prinesene kruhove</h4><p class="pocetakParagrafa"> <span class="brojRetka" id="23">23</span>»Napravi od bagremova drva stol dva lakta dug, lakat širok, a lakat i pol visok.  <span class="brojRetka" id="24">24</span>U čisto ga zlato obloži i načini mu naokolo završni pojas od zlata.  <span class="brojRetka" id="25">25</span>Naokolo mu načini obrub, podlanicu širok, a onda po obrubu stavi završni pojas od zlata.  <span class="brojRetka" id="26">26</span>Nadalje, uspravi mu četiri koluta od zlata pa mu ih pričvrsti na njegova četiri nožna ugla.  <span class="brojRetka" id="27">27</span>Neka su kolutovi tik pod obrubom da služe kao kvake motkama za nošenje stola.  <span class="brojRetka" id="28">28</span>Motke napravi od bagremova drva i u zlato ih okuj. O njima će se stol nositi.  <span class="brojRetka" id="29">29</span>Za nj onda napravi: zdjele, varjače, vrčeve i pehare za izlijevanje prinosa. Načini ih od čistoga zlata.  <span class="brojRetka" id="30">30</span>Na stol svagda stavljaj pred moje lice prineseni kruh.«</p><p class="noviRedak"> <h4>Svijećnjak</h4><p class="pocetakParagrafa"> <span class="brojRetka" id="31">31</span>»Načini svijećnjak od čistoga zlata. Svijećnjak neka bude skovan. Njegovo podnožje, njegov stalak, njegove čaše, čaške i latice – sve neka bude od jednoga komada.  <span class="brojRetka" id="32">32</span>Šest krakova neka mu izbija sa strana: tri kraka s jedne strane stalka, a tri kraka s druge strane stalka.  <span class="brojRetka" id="33">33</span>Na jednome kraku neka budu tri čaše u obliku bademova cvijeta, svaka s čaškom i laticama. Tako za svih šest krakova što budu izbijali iz stalka svijećnjaka.  <span class="brojRetka" id="34">34</span>Na samome svijećnjaku neka budu četiri čaše u obliku bademova cvijeta, svaka s čaškom i laticama.  <span class="brojRetka" id="35">35</span>Čaška ispod dva kraka, sačinjavajući jedan komad s njime; onda čaška ispod druga dva kraka, od jednoga komada s njime, pa čaška ispod dva posljednja kraka, od jednoga komada s njime. Tako za svih šest krakova što iz stalka budu izbijali.  <span class="brojRetka" id="36">36</span>Njihove čaške i njihovi krakovi sačinjavat će jedan komad s njim – sve skovano u jednome komadu od čistoga zlata.  <span class="brojRetka" id="37">37</span>Napravi i sedam svjetiljaka za njih. Svjetiljke neka tako budu postavljene da osvjetljuju prostor sprijeda.  <span class="brojRetka" id="38">38</span>Usekači i pepeljare za njih neka su od čistoga zlata.  <span class="brojRetka" id="39">39</span>Upotrijebi talenat čistoga zlata za svijećnjak i sav njegov pribor.  <span class="brojRetka" id="40">40</span>Pazi! Načini ih prema uzorku koji ti je na brdu pokazan.«</p></p></p></p></p>