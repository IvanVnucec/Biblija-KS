<h4>Zakon o robovima</h4><p class="pocetakParagrafa"> <span class="brojRetka" id="1">1</span>»Ovo su propisi koje treba da im izložiš:  <span class="brojRetka" id="2">2</span>Kad za roba kupiš jednoga Hebreja, neka služi šest godina. Sedme godine neka ode, bez otkupnine, slobodan.  <span class="brojRetka" id="3">3</span>Ako dođe sam, neka sam i ode; ako li je oženjen, neka s njim ide i njegova žena.  <span class="brojRetka" id="4">4</span>Ako mu gospodar nabavi ženu, pa mu ona rodi bilo sinova bilo kćeri, i žena i njezina djeca neka pripadnu njezinu gospodaru, a on neka ide sam.  <span class="brojRetka" id="5">5</span>Ali ako rob otvoreno izjavi: ‘Volim svoga gospodara, svoju ženu i svoju djecu, neću da budem slobodan’,  <span class="brojRetka" id="6">6</span>neka ga onda njegov gospodar dovede k Bogu. Kad ga dovede k vratima ili dovratku, neka mu gospodar šilom probuši uho i neka mu trajno ostane u službi.  <span class="brojRetka" id="7">7</span>Kad čovjek proda svoju kćer za ropkinju, neka se ona ne oslobađa kao i muški robovi.  <span class="brojRetka" id="8">8</span>Ako se ne svidi svome gospodaru, koji ju je sebi bio odredio, neka joj dopusti da se otkupi. Nema prava prodati je strancima kad joj nije bio vjeran.  <span class="brojRetka" id="9">9</span>A ako je odredi svome sinu, neka s njome postupa kao i s kćeri.  <span class="brojRetka" id="10">10</span>Ako se oženi drugom, ne smije prvoj uskraćivati hrane, odjeće ili njezinih bračnih prava.  <span class="brojRetka" id="11">11</span>Ne bude li joj činio ovo troje, neka je slobodna da ode bez otkupnine.«</p><p class="noviRedak"> <h4>Ubojstvo</h4><p class="pocetakParagrafa"> <span class="brojRetka" id="12">12</span>»Tko god udari čovjeka pa ga usmrti, neka se smrću kazni.  <span class="brojRetka" id="13">13</span>Ali ako to ne učini hotimično, nego Bog pripusti da padne u njegovu šaku, odredit ću ti mjesto kamo može pobjeći.  <span class="brojRetka" id="14">14</span>Tko hotimično navali na svoga bližnjega te ga podmuklo ubije, odvuci ga i s moga žrtvenika da se pogubi.  <span class="brojRetka" id="15">15</span>Tko udari svoga oca ili svoju majku, neka se kazni smrću.  <span class="brojRetka" id="16">16</span>Tko otme čovjeka – bilo da ga proda, bilo da ga u svojoj vlasti zadrži – neka se kazni smrću.  <span class="brojRetka" id="17">17</span>Tko prokune svoga oca ili svoju majku, neka se kazni smrću.«</p><p class="noviRedak"> <h4>Tučnjava</h4><p class="pocetakParagrafa"> <span class="brojRetka" id="18">18</span>»Ako se ljudi posvade, pa jedan od njih udari drugoga kamenom ili šakom, ali ovaj ne pogine, nego padne u postelju,  <span class="brojRetka" id="19">19</span>ali poslije ustane i mogne izlaziti, makar i sa štapom, onda onome koji ga je udario neka je oprošteno, samo neka mu plati njegov gubitak vremena i pribavi mu posvemašnje izlječenje.</p><p class="pocetakParagrafa"> <span class="brojRetka" id="20">20</span>Ako tko udari batinom svoga roba ili svoju ropkinju te umru pod njegovom šakom, mora snositi osvetu.  <span class="brojRetka" id="21">21</span>Ali ako rob preživi dan-dva, neka se osveta ne provodi, jer je rob njegovo vlasništvo.</p><p class="pocetakParagrafa"> <span class="brojRetka" id="22">22</span>Ako se ljudi pobiju i udare trudnu ženu te ona pobaci, ali druge štete ne bude, onda onaj koji ju je udario neka plati odštetu koju zatraži njezin muž. On neka plati kako suci odrede.  <span class="brojRetka" id="23">23</span>Bude li drugog zla, neka se dâ: život za život,  <span class="brojRetka" id="24">24</span>oko za oko, zub za zub, ruka za ruku, noga za nogu,  <span class="brojRetka" id="25">25</span>opeklina za opeklinu, rana za ranu, modrica za modricu.</p><p class="pocetakParagrafa"> <span class="brojRetka" id="26">26</span>Udari li tko svoga roba ili svoju ropkinju u oko i upropasti ga, neka ga oslobodi zbog oka.  <span class="brojRetka" id="27">27</span>Ako izbije zub svome robu – ili svojoj ropkinji – neka ga oslobodi zbog zuba.«</p><p class="noviRedak"> <h4>Odšteta</h4><p class="pocetakParagrafa"> <span class="brojRetka" id="28">28</span>»Kad goveče ubode čovjeka ili ženu pa ih usmrti, neka se kamenjem kamenuje. Njegovo se meso tada ne smije pojesti, a vlasniku njegovu neka je oprošteno.  <span class="brojRetka" id="29">29</span>Ali ako je to goveče i prije bolo, a njegov vlasnik, iako opominjan, nije ga čuvao, pa ono usmrti čovjeka ili ženu, neka se to goveče kamenuje; a i njegov se vlasnik ima pogubiti.  <span class="brojRetka" id="30">30</span>Ako se vlasniku označi otkupna cijena da svoj život iskupi, neka plati koliko mu se odredi.  <span class="brojRetka" id="31">31</span>Ubode li goveče dječaka ili djevojčicu, neka se prema njemu postupi isto prema ovome pravilu.  <span class="brojRetka" id="32">32</span>Ako ubode roba ili ropkinju, neka vlasnik isplati njihovu gospodaru trideset srebrnih šekela, a goveče neka se kamenuje.</p><p class="pocetakParagrafa"> <span class="brojRetka" id="33">33</span>Kad tko ostavi bunar otvoren, ili tko iskopa bunar a ne pokrije ga, pa u nj upadne goveče ili magare, vlasnik bunara ima dati naknadu:  <span class="brojRetka" id="34">34</span>neka isplati vlasniku u novcu, a uginula životinja neka njemu pripadne.  <span class="brojRetka" id="35">35</span>Kad nečije goveče ubode goveče drugome te ono ugine, onda neka prodaju živo goveče, a dobiveni novac neka podijele; i uginulo goveče neka među sebe podijele.  <span class="brojRetka" id="36">36</span>Ali ako se zna da je to goveče i prije bolo, a njegov ga gospodar nije čuvao, onda mora nadoknaditi goveče za goveče, dok će uginulo živinče biti njegovo.«</p><p class="noviRedak"> <h4>Krađa</h4><p class="pocetakParagrafa"> <span class="brojRetka" id="37">37</span>»Tko ukrade goveče ili marvinče od sitne stoke, pa bilo da ga zakolje, bilo da ga proda, onda za jedno goveče neka se vrati petero goveda, a za malo marvinče četvero marvinčadi.</p><p class="noviRedak"> </p></p></p></p></p>