<h4>Od Etama do Crvenoga mora</h4><p class="pocetakParagrafa"> <span class="brojRetka" id="1">1</span>Jahve reče Mojsiju:  <span class="brojRetka" id="2">2</span>»Reci Izraelcima da se vrate i utabore pred Pi-Hahirotom, između Migdola i mora, nasuprot Baal-Sefonu. Utaborite se nasuprot ovome mjestu, uz more.  <span class="brojRetka" id="3">3</span>Faraon će reći: ‘Izraelci lutaju krajem tamo-amo; pustinja ih zatvorila.’  <span class="brojRetka" id="4">4</span>Ja ću otvrdnuti faraonu srce, i on će za njima poći u potjeru. Ali ja ću se proslaviti nad faraonom i svom njegovom vojskom. Tako će Egipćani spoznati da sam ja Jahve.« Izraelci tako učine.</p><p class="noviRedak"> <h4>Egipćani u potjeri za Izraelcima</h4><p class="pocetakParagrafa"> <span class="brojRetka" id="5">5</span>Kad su egipatskom kralju kazali da je narod pobjegao, faraon i njegovi dvorani predomisliše se o narodu. »Što ovo učinismo!« – rekoše. »Pustismo Izraelce i više nam neće služiti.«  <span class="brojRetka" id="6">6</span>Zato opremi faraon svoja kola i povede svoju vojsku.  <span class="brojRetka" id="7">7</span>Uze šest stotina svojih kola sve poizbor i ostala kola po Egiptu. I u svima bijahu štitonoše.  <span class="brojRetka" id="8">8</span>Jahve otvrdnu srce faraonu, kralju egipatskom, te on krenu u potjeru za Izraelcima, koji su otišli uzdignute pesnice.  <span class="brojRetka" id="9">9</span>Egipćani, dakle, pođu za njima u potjeru. I dok su Izraelci taborovali uz more, blizu Pi-Hahirota nasuprot Baal-Sefonu, stignu ih svi faraonovi konji pod kolima, njegovi konjanici i njegovi ratnici.  <span class="brojRetka" id="10">10</span>Kako se faraon približavao, Izraelci pogledaju i opaze da su Egipćani za njima u potjeri, pa ih obuzme velik strah. I poviču Izraelci Jahvi:  <span class="brojRetka" id="11">11</span>»Zar nije bilo grobova u Egiptu«, reknu Mojsiju, »pa si nas izveo da pomremo u pustinji? Kakvu si nam uslugu učinio što si nas izveo iz Egipta!  <span class="brojRetka" id="12">12</span>Zar ti nismo rekli baš ovo u Egiptu: Pusti nas! Služit ćemo Egipćane! Bolje nam je i njih služiti nego u pustinji poginuti.«  <span class="brojRetka" id="13">13</span>»Ne bojte se!« – reče Mojsije narodu. »Stojte čvrsto pa ćete vidjeti što će vam Jahve učiniti da vas danas spasi: Egipćane koje danas vidite nikad više nećete vidjeti.  <span class="brojRetka" id="14">14</span>Jahve će se boriti za vas. Budite mirni!«</p><p class="noviRedak"> <h4>Prijelaz preko Crvenoga mora</h4><p class="pocetakParagrafa"> <span class="brojRetka" id="15">15</span>»Zašto zapomažete prema meni?« – reče Jahve Mojsiju. »Reci Izraelcima da krenu na put.  <span class="brojRetka" id="16">16</span>A ti podigni svoj štap, ispruži svoju ruku nad morem i razdijeli ga nadvoje da Izraelci mogu proći posred mora po suhu.  <span class="brojRetka" id="17">17</span>Ja ću otvrdnuti srce Egipćana, i oni će poći za njima, a ja ću se onda proslaviti nad faraonom i njegovim ratnicima, njegovim kolima i konjanicima.  <span class="brojRetka" id="18">18</span>Neka znaju Egipćani da sam ja Jahve kad se proslavim nad faraonom, njegovim kolima i njegovim konjanicima.«</p><p class="pocetakParagrafa"> <span class="brojRetka" id="19">19</span>Anđeo Božji, koji je išao na čelu izraelskih četa, promijeni mjesto i stupi im za leđa. A i stup od oblaka pomakne se ispred njih i stade im za leđa.  <span class="brojRetka" id="20">20</span>Smjesti se između vojske egipatske i vojske izraelske te postade onima oblak taman, a ovima rasvjetljivaše noć te tako ne mogoše jedni drugima prići cijele noći.  <span class="brojRetka" id="21">21</span>Mojsije je držao ruku ispruženu nad morem dok je Jahve svu noć na stranu valjao vode jakim istočnim vjetrom i more posušio. Kad su se vode razdvojile,  <span class="brojRetka" id="22">22</span>Izraelci siđoše u more na osušeno dno, a vode stajahu kao bedem njima nadesno i nalijevo.  <span class="brojRetka" id="23">23</span>Egipćani: svi faraonovi konji, kola i konjanici, nagnu za njima u more, u potjeru.  <span class="brojRetka" id="24">24</span>Za jutarnje straže pogleda Jahve iz stupa od ognja i oblaka na egipatsku vojsku i u njoj stvori zbrku.  <span class="brojRetka" id="25">25</span>Zakoči točkove njihovih kola da su se jedva naprijed micali. »Bježimo od Izraelaca!« – poviču Egipćani, »jer Jahve se za njih bori protiv Egipćana!« Tada će Jahve Mojsiju:  <span class="brojRetka" id="26">26</span>»Pruži ruku nad more da se vode vrate na Egipćane, na njihova kola i konjanike.«  <span class="brojRetka" id="27">27</span>Mojsije pruži ruku nad more i u cik zore more se vrati u svoje korito. Kako su Egipćani, bježeći, jurili prema moru, Jahve ih strmoglavi usred voda.  <span class="brojRetka" id="28">28</span>Tako vode, slijevajući se natrag, potope kola, konjanike i svu vojsku faraonovu koja bijaše pošla u potjeru za Izraelcima – u more. I ne ostade od njih ni jedan jedini.  <span class="brojRetka" id="29">29</span>A Izraelci išli suhim posred mora, vode im stale kao zid zdesna i slijeva.  <span class="brojRetka" id="30">30</span>Tako Jahve u onaj dan izbavi Izraela iz šaka egipatskih, i vidje Izrael pomorene Egipćane na morskome žalu.  <span class="brojRetka" id="31">31</span>Osvjedoči se Izrael i o silnoj moći koju Jahve pokaza nad Egipćanima. Narod se poboja Jahve i povjerova Jahvi i njegovu sluzi Mojsiju.</p></p></p>