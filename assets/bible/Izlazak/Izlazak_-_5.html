<h4>Prvi susret s faraonom</h4><p class="pocetakParagrafa"> <span class="brojRetka" id="1">1</span>Poslije toga odu Mojsije i Aron pa reknu faraonu: »Ovako veli Jahve, Bog Izraelov: ‘Pusti narod moj da ode i u moju čast slavi svetkovinu.’«  <span class="brojRetka" id="2">2</span>»Tko je taj Jahve da ga ja poslušam«, odvrati faraon, »i pustim Izraelce? Ja toga Jahvu ne znam niti ću pustiti Izraelce.«  <span class="brojRetka" id="3">3</span>»Bog Hebreja objavio nam se«, rekoše. »Zato nas pusti da odemo tri dana hoda u pustinju i prinesemo žrtvu Jahvi, Bogu svome, da se na nas ne obori pomorom ili mačem.«  <span class="brojRetka" id="4">4</span>Nato im odvrati egipatski kralj: »Mojsije i Arone, zašto odvraćate svijet od njegovih dužnosti? Idite na svoj posao.  <span class="brojRetka" id="5">5</span>Sad kad se svjetina tako umnožila«, nastavi faraon, »vi biste ih od posla odvratili?«</p><p class="noviRedak"> <h4>Nove nevolje Hebreja</h4><p class="pocetakParagrafa"> <span class="brojRetka" id="6">6</span>Istoga dana izda faraon naredbu nadglednicima i bilježnicima:  <span class="brojRetka" id="7">7</span>»Ne pribavljajte više ovome narodu slame kao do sada. Neka idu sami i sebi je skupljaju.  <span class="brojRetka" id="8">8</span>A zahtijevajte od njih istu količinu opeke koju su pravili i dosad. Ne smanjujte je! Lijenčine su. Zato viču: ‘Hajdemo prinijeti žrtvu Bogu svome!’  <span class="brojRetka" id="9">9</span>Navalite poslove na taj svijet: neka rade, da ne obraćaju pažnje na klevete!«</p><p class="pocetakParagrafa"> <span class="brojRetka" id="10">10</span>Sad dođu nadglednici naroda i njegovi bilježnici te svijetu objave: »Ovako poručuje faraon: ‘Neću vam više nabavljati slame.  <span class="brojRetka" id="11">11</span>Vi sami morate ići i tražiti je gdje god je možete naći. Ali zato neću smanjiti vaš posao.’«  <span class="brojRetka" id="12">12</span>Stoga se narod raziđe po svoj zemlji egipatskoj da skuplja strnjiku namjesto slame.  <span class="brojRetka" id="13">13</span>A nadglednici ih gonili: »Morate svakoga dana svršiti jednako posla kao i onda dok ste slamu dobivali.«  <span class="brojRetka" id="14">14</span>A bilježnike koje faraonovi nadglednici bijahu postavili nad Izraelcima tukli su i korili: »Zašto niste ni jučer ni danas napravili opeke koliko i prije?«</p><p class="noviRedak"> <h4>Žalbe hebrejskih bilježnika</h4><p class="pocetakParagrafa"> <span class="brojRetka" id="15">15</span>Onda bilježnici Izraelaca odu i potuže se faraonu: »Zašto ovako postupaš sa svojim slugama?  <span class="brojRetka" id="16">16</span>Tvoje sluge više ne dobivaju slame, a ipak se od nas traži: napravite opeku! Čak i tuku tvoje sluge, a kriv je tvoj narod!«  <span class="brojRetka" id="17">17</span>»Lijenčine ste vi! Lijenčine!« – odgovori faraon. »Stoga i kažete: ‘Hajdemo da prinesemo žrtvu Jahvi!’  <span class="brojRetka" id="18">18</span>Nosite se na posao! Slama vam se neće davati, ali morate praviti određene količine opeke.«</p><p class="noviRedak"> <h4>Narod okrivljuje Mojsija i Arona</h4><p class="pocetakParagrafa"> <span class="brojRetka" id="19">19</span>Bilježnici Izraelaca nađu se na muci zbog naredbe: »Svakodnevnu količinu opeke ne smijete smanjiti!«  <span class="brojRetka" id="20">20</span>Otišavši od faraona, naiđu na Mojsija i Arona, koji su ih čekali.  <span class="brojRetka" id="21">21</span>»Neka vas Jahve ima na oku i sudi vam!« – dobace im. »Omrazili ste nas kod faraona i njegovih dvorana; dali ste im mač u ruke da nas pobiju.«  <span class="brojRetka" id="22">22</span>Mojsije se vrati Jahvi i reče: »Zašto, Gospodine, nanosiš štetu svome puku? Zašto si me poslao?  <span class="brojRetka" id="23">23</span>Otkad sam ja stupio pred faraona i progovorio mu u tvoje ime, on još gore postupa s ovim narodom. A ti ništa ne poduzimaš da izbaviš svoj narod.«</p></p></p></p>