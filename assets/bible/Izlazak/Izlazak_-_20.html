<h4>Deset zapovijedi</h4><p class="pocetakParagrafa"> <span class="brojRetka" id="1">1</span>Onda Bog izgovori sve ove riječi:  <span class="brojRetka" id="2">2</span>»Ja sam Jahve, Bog tvoj, koji sam te izveo iz zemlje egipatske, iz kuće ropstva.</p><p class="pocetakParagrafa"> <span class="brojRetka" id="3">3</span>Nemoj imati drugih bogova uz mene.</p><p class="pocetakParagrafa"> <span class="brojRetka" id="4">4</span>Ne pravi sebi lika ni obličja bilo čega što je gore na nebu, ili dolje na zemlji, ili u vodama pod zemljom.  <span class="brojRetka" id="5">5</span>Ne klanjaj im se niti im služi. Jer ja, Jahve, Bog tvoj, Bog sam ljubomoran. Kažnjavam grijeh otaca – onih koji me mrze – na djeci do trećeg i četvrtog koljena,  <span class="brojRetka" id="6">6</span>a iskazujem milosrđe tisućama koji me ljube i vrše moje zapovijedi.</p><p class="pocetakParagrafa"> <span class="brojRetka" id="7">7</span>Ne uzimaj uzalud imena Jahve, Boga svoga, jer Jahve ne oprašta onome koji uzalud izgovara ime njegovo.</p><p class="pocetakParagrafa"> <span class="brojRetka" id="8">8</span>Sjeti se da svetkuješ dan subotnji.  <span class="brojRetka" id="9">9</span>Šest dana radi i obavljaj sav svoj posao.  <span class="brojRetka" id="10">10</span>A sedmoga je dana subota, počinak posvećen Jahvi, Bogu tvojemu. Tada nikakva posla nemoj raditi: ni ti, ni sin tvoj, ni kći tvoja, ni sluga tvoj, ni sluškinja tvoja, ni živina tvoja, niti došljak koji se nađe unutar tvojih vrata.  <span class="brojRetka" id="11">11</span>Ta i Jahve je šest dana stvarao nebo, zemlju i more i sve što je u njima, a sedmoga je dana počinuo. Stoga je Jahve blagoslovio i posvetio dan subotnji.</p><p class="pocetakParagrafa"> <span class="brojRetka" id="12">12</span>Poštuj oca svoga i majku svoju da imadneš dug život na zemlji koju ti dâ Jahve, Bog tvoj.</p><p class="pocetakParagrafa"> <span class="brojRetka" id="13">13</span>Ne ubij!</p><p class="pocetakParagrafa"> <span class="brojRetka" id="14">14</span>Ne učini preljuba!</p><p class="pocetakParagrafa"> <span class="brojRetka" id="15">15</span>Ne ukradi!</p><p class="pocetakParagrafa"> <span class="brojRetka" id="16">16</span>Ne svjedoči lažno na bližnjega svoga!</p><p class="pocetakParagrafa"> <span class="brojRetka" id="17">17</span>Ne poželi kuće bližnjega svoga! Ne poželi žene bližnjega svoga; ni sluge njegova, ni sluškinje njegove, ni vola njegova, ni magarca njegova, niti išta što je bližnjega tvoga!«</p><p class="pocetakParagrafa"> <span class="brojRetka" id="18">18</span>Sav je puk bio svjedok grmljavine i sijevanja, svi čuše zvuk trube i vidješe kako se brdo dimi: gledali su i tresli se i stajali podalje.  <span class="brojRetka" id="19">19</span>Onda rekoše Mojsiju: »Ti nam govori, a mi ćemo slušati. Neka nam Bog ne govori, da ne pomremo!«  <span class="brojRetka" id="20">20</span>»Ne bojte se«, reče Mojsije narodu. »Bog je došao da vas samo iskuša; da strah pred njim ostane s vama te da ne griješite.«  <span class="brojRetka" id="21">21</span>Narod ostane podalje, a Mojsije pristupi gustom oblaku gdje se Bog nalazio.</p><p class="noviRedak"> <h3>2. KNJIGA SAVEZA</h3><h4>Žrtvenik</h4><p class="pocetakParagrafa"> <span class="brojRetka" id="22">22</span>»Ovako reci Izraelcima«, progovori Jahve Mojsiju. »Sami ste vidjeli da sam s vama govorio s neba.  <span class="brojRetka" id="23">23</span>Ne pravite uza me kumira od srebra niti sebi pravite kumira od zlata.  <span class="brojRetka" id="24">24</span>Načini mi žrtvenik od zemlje i na njemu mi prinosi svoje žrtve paljenice i žrtve pričesnice, svoju sitnu i svoju krupnu stoku. Na svakome mjestu koje odredim da se moje ime spominje ja ću doći k tebi da te blagoslovim.  <span class="brojRetka" id="25">25</span>Ako mi budeš gradio kameni žrtvenik, nemoj ga graditi od klesanoga kamena, jer čim na nj spustiš svoje dlijeto, oskvrnit ćeš ga.  <span class="brojRetka" id="26">26</span>Ne uzlazi na moj žrtvenik po stepenicama, da se ne pokaže na njemu golotinja tvoja.«</p></p>