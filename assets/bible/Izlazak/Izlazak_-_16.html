<h4>Mana i prepelice</h4><p class="pocetakParagrafa"> <span class="brojRetka" id="1">1</span>Potom krenu iz Elima, i sva izraelska zajednica dođe u pustinju Sin, koja je između Elima i Sinaja, petnaestoga dana drugoga mjeseca nakon odlaska iz zemlje egipatske.  <span class="brojRetka" id="2">2</span>U pustinji sva izraelska zajednica počne mrmljati protiv Mojsija i Arona.  <span class="brojRetka" id="3">3</span>»Oh, da smo pomrli od ruke Jahvine u zemlji egipatskoj kad smo sjedili kod lonaca s mesom i jeli kruha do mile volje!« – rekoše im. »Izveli ste nas u ovu pustinju da sve ovo mnoštvo gladom pomorite!«  <span class="brojRetka" id="4">4</span>Tada reče Jahve Mojsiju: »Učinit ću da vam daždi kruh s neba. Neka narod ide i skuplja svaki dan koliko mu za dan treba. Tako ću ih kušati i vidjeti hoće li se držati moga zakona ili neće.  <span class="brojRetka" id="5">5</span>A šestoga dana, kad spreme što su nakupili, bit će dvaput onoliko koliko su skupljali za svaki dan.«</p><p class="pocetakParagrafa"> <span class="brojRetka" id="6">6</span>Onda Mojsije i Aron progovore svim Izraelcima: »Večeras ćete spoznati da vas je Jahve izveo iz zemlje egipatske,  <span class="brojRetka" id="7">7</span>a ujutro ćete vidjeti svojim očima Jahvinu slavu, jer vas je čuo Jahve kako ste protiv njega mrmljali. Što smo mi da protiv nas mrmljate?  <span class="brojRetka" id="8">8</span>Večeras će vam Jahve dati mesa da jedete«, nastavi Mojsije, »a ujutro kruha do mile volje, jer je Jahve čuo vaše mrmljanje protiv njega. Što smo mi? Vi ne mrmljate protiv nas, nego protiv Jahve.«</p><p class="pocetakParagrafa"> <span class="brojRetka" id="9">9</span>Poslije toga rekne Mojsije Aronu: »Reci svoj izraelskoj zajednici: ‘Skupite se pred Jahvu, jer je čuo vaše mrmljanje!’«  <span class="brojRetka" id="10">10</span>I dok je Aron svoj izraelskoj zajednici govorio, oni se okrenu prema pustinji, i gle! u oblaku pojavi se Jahvina slava.  <span class="brojRetka" id="11">11</span>Onda se Jahve oglasi Mojsiju i reče mu:  <span class="brojRetka" id="12">12</span>»Čuo sam mrmljanje Izraelaca. Ovako im reci: ‘Večeras ćete jesti meso, a ujutro ćete se nasititi kruha. Tada ćete poznati da sam ja Jahve, Bog vaš.’«  <span class="brojRetka" id="13">13</span>I doista! Navečer se pojave prepelice i prekriju tabor. A ujutro obilna rosa sve orosila oko tabora.  <span class="brojRetka" id="14">14</span>Kad se prevlaka rose digla, površinom pustinje ležao tanak sloj, nešto poput pahuljica, kao da se slána uhvatila po zemlji.  <span class="brojRetka" id="15">15</span>Kad su Izraelci to vidjeli, pitali su jedan drugoga: »Što je to?« Jer nisu znali što je. Onda im Mojsije reče: »To je kruh koji vam je Jahve pribavio za hranu.  <span class="brojRetka" id="16">16</span>A ovo je zapovijed koju je Jahve izdao: ‘Nakupite koliko kome treba za jelo – jedan gomer po osobi, svatko prema broju članova koji su mu u šatoru.’«</p><p class="pocetakParagrafa"> <span class="brojRetka" id="17">17</span>Izraelci tako uradiše. Neki nakupe više, neki manje.  <span class="brojRetka" id="18">18</span>Kad su izmjerili na gomer, pokaza se da nije ništa preteklo onome koji bijaše nakupio mnogo, a niti je nedostajalo onome koji bijaše nakupio manje: svatko je nakupio koliko mu je trebalo za jelo.</p><p class="pocetakParagrafa"> <span class="brojRetka" id="19">19</span>»Neka nitko ne ostavlja ništa za ujutro!« – rekne im Mojsije.  <span class="brojRetka" id="20">20</span>Ali oni nisu poslušali Mojsija; neki ostave i za sutra. A to im se ucrva i usmrdje. Mojsije se na njih razljuti.  <span class="brojRetka" id="21">21</span>Tako su skupljali svako jutro koliko je kome trebalo za jelo. I kad bi sunce ogrijalo, mana bi se rastopila.</p><p class="pocetakParagrafa"> <span class="brojRetka" id="22">22</span>Onda šestoga dana nakupiše dvostruku količinu hrane – po dva gomera na svakoga. Kad su starješine zajednice došle da izvijeste Mojsija,  <span class="brojRetka" id="23">23</span>on im reče: »Ovo je zapovijed Jahvina: Sutra je dan potpunog odmora, subota Jahvi posvećena. Ispecite što želite peći; skuhajte što želite kuhati. Sve što vam preteče ostavite za sutra.«  <span class="brojRetka" id="24">24</span>Ostave to oni za sutra, kako je Mojsije naredio, i niti se usmrdjelo niti su se crvi pojavili.  <span class="brojRetka" id="25">25</span>»Jedite to danas«, reče im Mojsije, »jer je ovaj dan subota u čast Jahve; danas nećete naći mane na polju.  <span class="brojRetka" id="26">26</span>Šest je dana skupljajte, a sedmoga, u subotu, neće je biti.«  <span class="brojRetka" id="27">27</span>Bijaše nekih koji su i sedmoga dana išli da je nakupe, ali ništa ne nađoše.  <span class="brojRetka" id="28">28</span>Zato Jahve reče Mojsiju: »Dokle ćete odbijati da se pokorite mojim zapovijedima i mojim zakonima?  <span class="brojRetka" id="29">29</span>Pogledajte! Zato što vam je Jahve dao subotu, daje vam hrane šestoga dana za dva dana. Neka svatko stoji gdje jest; neka nitko u sedmi dan ne izlazi iz svoga stana.«  <span class="brojRetka" id="30">30</span>Tako se sedmoga dana narod odmarao.</p><p class="pocetakParagrafa"> <span class="brojRetka" id="31">31</span>Dom je Izraelov tu hranu prozvao manom. Bijaše kao zrno korijandra; bijela, a imala je ukus medenog kolačića.</p><p class="pocetakParagrafa"> <span class="brojRetka" id="32">32</span>Onda rekne Mojsije: »Ovo je zapovijed koju je izdao Jahve: Napunite tim jedan gomer i čuvajte ga za svoje potomke da vide hranu kojom sam vas hranio u pustinji kad sam vas izbavio iz zemlje egipatske.«  <span class="brojRetka" id="33">33</span>I naredi Mojsije Aronu: »Uzmi jednu posudu; stavi u nju cio gomer mane, a onda je položi pred Jahvu da se sačuva za vaše potomke.«  <span class="brojRetka" id="34">34</span>Kako je Jahve naredio Mojsiju, Aron je stavi pred Svjedočanstvo na čuvanje.</p><p class="pocetakParagrafa"> <span class="brojRetka" id="35">35</span>Izraelci su se hranili manom četrdeset godina, sve dok nisu došli u naseljenu zemlju: jeli su manu do dolaska na granicu zemlje kanaanske.  <span class="brojRetka" id="36">36</span>Gomer je deseti dio efe.</p>