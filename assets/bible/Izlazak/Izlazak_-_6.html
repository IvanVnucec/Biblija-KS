<h4>Novo obećanje oslobođenja</h4><p class="pocetakParagrafa"> <span class="brojRetka" id="1">1</span>Jahve reče Mojsiju: »Naskoro ćeš vidjeti kako ću ja s faraonom! Pod jakom rukom pustit će ih da odu; pod jakom rukom sâm će ih iz svoje zemlje istjerati.«  <span class="brojRetka" id="2">2</span>Još reče Bog Mojsiju: »Ja sam Jahve.  <span class="brojRetka" id="3">3</span>Abrahamu, Izaku i Jakovu objavljivao sam se kao El Šadaj. Ali njima se nisam očitovao pod svojim imenom – Jahve.  <span class="brojRetka" id="4">4</span>I sklopio sam svoj savez s njima da ću im dati kanaansku zemlju, zemlju gdje su živjeli kao pridošlice.  <span class="brojRetka" id="5">5</span>A sada, pošto sam čuo uzdisaje Izraelaca koje Egipćani drže u ropstvu, sjetih se svoga saveza.  <span class="brojRetka" id="6">6</span>Kaži, dakle, Izraelcima da sam ja Jahve; da ću vas izbaviti od tereta što su vam ga Egipćani nametnuli. Oslobodit ću vas od ropstva u kojem vas drže; izbavit ću vas udarajući jako i kažnjavajući strogo.  <span class="brojRetka" id="7">7</span>Za svoj ću vas narod uzeti i bit ću vašim Bogom. Tada ćete znati da sam vas ja, Jahve, vaš Bog, izbavio od egipatske tlake.  <span class="brojRetka" id="8">8</span>Dovest ću vas u zemlju za koju sam se zakleo da ću je dati Abrahamu, Izaku i Jakovu i dat ću vam je u baštinu, ja, Jahve.«  <span class="brojRetka" id="9">9</span>Mojsije to kazivaše Izraelcima, ali ga ne htjedoše slušati: duhovi su im bili pomućeni od teškoga ropstva.</p><p class="pocetakParagrafa"> <span class="brojRetka" id="10">10</span>Onda Jahve reče Mojsiju:  <span class="brojRetka" id="11">11</span>»Idi i reci faraonu, kralju egipatskome, da otpusti Izraelce iz svoje zemlje.«  <span class="brojRetka" id="12">12</span>Mojsije prozbori Jahvi: »Kad me Izraelci nisu slušali, kako će me, spora u govoru, saslušati faraon!«  <span class="brojRetka" id="13">13</span>Ali je Jahve govorio Mojsiju i Aronu i slao ih sad k Izraelcima, a sad k faraonu, kralju egipatskome, da pusti Izraelce iz Egipta.</p><p class="noviRedak"> <h4>Mojsijevo i Aronovo rodoslovlje</h4><p class="pocetakParagrafa"> <span class="brojRetka" id="14">14</span>Ovo su glave njihovih domova.</p><p class="pocetakParagrafa">Sinovi Izraelova prvorođenca Rubena: Henok, Palu, Hesron i Karmi. To su obitelji potekle od Rubena.</p><p class="pocetakParagrafa"> <span class="brojRetka" id="15">15</span>A sinovi Šimunovi: Jemuel, Jamin, Ohad, Jakin, Sohar i Šaul, sin Kanaanke. To su obitelji potekle od Šimuna.</p><p class="pocetakParagrafa"> <span class="brojRetka" id="16">16</span>Ovo su imena Levijevih sinova s njihovim potomstvom: Geršon, Kehat i Merari. Levi je živio sto trideset i sedam godina.</p><p class="pocetakParagrafa"> <span class="brojRetka" id="17">17</span>Sinovi su Geršonovi: Libni i Šimi sa svojim obiteljima.</p><p class="pocetakParagrafa"> <span class="brojRetka" id="18">18</span>Sinovi su Kehatovi: Amram, Jishar, Hebron i Uziel. Kehat je živio sto trideset i tri godine.</p><p class="pocetakParagrafa"> <span class="brojRetka" id="19">19</span>Merarijevi su sinovi: Mahli i Muši. To su Levijeve obitelji s njihovim potomcima.</p><p class="pocetakParagrafa"> <span class="brojRetka" id="20">20</span>Amram se oženi svojom tetkom Jokebedom, koja mu rodi Arona i Mojsija. Amram je živio sto trideset i sedam godina.</p><p class="pocetakParagrafa"> <span class="brojRetka" id="21">21</span>Sinovi Jisharovi bijahu: Korah, Nefeg i Zikri.</p><p class="pocetakParagrafa"> <span class="brojRetka" id="22">22</span>A sinovi su Uzielovi: Mišael, Elsafan i Sitri.</p><p class="pocetakParagrafa"> <span class="brojRetka" id="23">23</span>Aron se oženi Elišebom, kćerkom Aminadabovom, a sestrom Nahšonovom, koja mu rodi: Nadaba, Abihua, Eleazara i Itamara.</p><p class="pocetakParagrafa"> <span class="brojRetka" id="24">24</span>Korahovi su sinovi: Asir, Elkana i Abiasaf. To su Korahovi potomci.</p><p class="pocetakParagrafa"> <span class="brojRetka" id="25">25</span>Aronov sin Eleazar oženi se jednom Putielovom kćeri, koja mu rodi Pinhasa.</p><p class="pocetakParagrafa">To su glave Levijevih domova prema njihovim koljenima.</p><p class="pocetakParagrafa"> <span class="brojRetka" id="26">26</span>To je onaj Aron i Mojsije kojima je Jahve zapovjedio da izvedu Izraelce iz Egipta po njihovim četama.  <span class="brojRetka" id="27">27</span>To su oni isti, Mojsije i Aron, koji su govorili faraonu, kralju egipatskome, da pusti Izraelce iz Egipta.</p><p class="noviRedak"> <h4>Nastavak izvještaja o Mojsijevu poslanju</h4><p class="pocetakParagrafa"> <span class="brojRetka" id="28">28</span>U dan kad je Jahve govorio s Mojsijem u egipatskoj zemlji,  <span class="brojRetka" id="29">29</span>rekao mu je: »Ja sam Jahve. Izvijesti faraona, egipatskoga kralja, o svemu što ti kažem.«  <span class="brojRetka" id="30">30</span>Mojsije se pred Jahvom ispričavao: »Spor sam ja u govoru. Kako će me faraon poslušati?«</p><p class="noviRedak"> </p></p></p>