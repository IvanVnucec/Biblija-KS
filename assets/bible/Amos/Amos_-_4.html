<h4>Protiv Samarijanki</h4><p class="pocetakParagrafa"> <span class="brojRetka" id="1">1</span>Počujte ovu riječ, krave bašanske,</p><p class="stih2">što boravite na samarijskoj gori,</p><p class="stih1">tlačite potrebite, ugnjetavate siromahe,</p><p class="stih2">govorite muževima: »Donesi da pijemo!«</p><p class="stih1"> <span class="brojRetka" id="2">2</span>Zakle se Jahve Gospod svetošću svojom:</p><p class="stih1">»Dolaze vam, evo, dani </p><p class="stih2">kad će vas izvlačiti kukama,</p><p class="stih2">a posljednju od vas ostima.</p><p class="stih1"> <span class="brojRetka" id="3">3</span>Kroz pukotine ćete izlaziti,</p><p class="stih2">ne obziruć’ se nikamo,</p><p class="stih1">i biti bačene prema Hermonu« –</p><p class="stih2">riječ je Jahvina.</p><h4>Izraelova opsjena, nepokornost i kazna</h4><p class="stih1"> <span class="brojRetka" id="4">4</span>»Idite samo u Betel i griješite,</p><p class="stih2">u Gilgal i množite grijehe svoje!</p><p class="stih1">Prinosite svakog jutra žrtve,</p><p class="stih2">i desetine svaki treći dan.</p><p class="stih1"> <span class="brojRetka" id="5">5</span>Palite tijesto uskislo na žrtvu zahvalnicu,</p><p class="stih2">oglasite žrtve dragovoljne, razglasite ih,</p><p class="stih1">jer to volite, sinovi Izraelovi« –</p><p class="stih2">riječ je Jahve Gospoda.</p><p class="noviRedak"> </p><p class="stih1"> <span class="brojRetka" id="6">6</span>»Zato dadoh da vam zubi čisti ostanu u svim gradovima vašim,</p><p class="stih2">ostavih vas bez kruha u svim selima vašim;</p><p class="stih1">pa ipak se ne obratiste k meni« –</p><p class="stih2">riječ je Jahvina.</p><p class="noviRedak"> </p><p class="stih1"> <span class="brojRetka" id="7">7</span>»Uskratih vam i kišu tri mjeseca prije žetve;</p><p class="stih2">pustih da kiši na jedan grad, al’ ne i na drugi;</p><p class="stih1">jedno bi se polje nakvasilo,</p><p class="stih2">a drugo bi se – na koje ne pustih kiše – sasušilo.</p><p class="stih1"> <span class="brojRetka" id="8">8</span>Dva-tri grada lutahu tako u treći da piju vode,</p><p class="stih2">ali se ne mogoše napiti,</p><p class="stih1">pa ipak se ne obratiste k meni« –</p><p class="stih2">riječ je Jahvina.</p><p class="noviRedak"> </p><p class="stih1"> <span class="brojRetka" id="9">9</span>»Udarah vas snijeću i medljikom,</p><p class="stih2">sasuših vam vrtove i vinograde,</p><p class="stih2">proždriješe vam skakavci smokve i masline,</p><p class="stih1">pa ipak se ne obratiste k meni« –</p><p class="stih2">riječ je Jahvina.</p><p class="noviRedak"> </p><p class="stih1"> <span class="brojRetka" id="10">10</span>»Poslah na vas kugu poput kuge egipatske;</p><p class="stih2">mladiće vaše poklah mačem,</p><p class="stih1">a konji vam bjehu k’o plijen odvedeni;</p><p class="stih2">napunih vam nosnice smradom iz tabora vašega,</p><p class="stih1">pa ipak se ne obratiste k meni« –</p><p class="stih2">riječ je Jahvina.</p><p class="noviRedak"> </p><p class="stih1"> <span class="brojRetka" id="11">11</span>»Obarah vas k’o što Bog obori Sodomu i Gomoru,</p><p class="stih2">bijaste k’o glavnja iz ognja istrgnuta,</p><p class="stih1">pa ipak se ne obratiste k meni« –</p><p class="stih2">riječ je Jahvina.</p><p class="noviRedak"> </p><p class="stih1"> <span class="brojRetka" id="12">12</span>»Stog ću, Izraele, ovako s tobom postupiti,</p><p class="stih2">i jer ću tako s tobom postupiti,</p><p class="stih2">pripravi se, Izraele, da susretneš Boga svoga!«</p><h4>Hvalospjev</h4><p class="stih1"> <span class="brojRetka" id="13">13</span>Jer, gle, on sazda planine i stvori vjetar,</p><p class="stih2">otkriva čovjeku misao svoju,</p><p class="stih1">on tvori zoru i mrak,</p><p class="stih2">i penje se na vrh visova zemaljskih,</p><p class="stih1">Jahve, Bog nad vojskama,</p><p class="stih2">njegovo je ime.</p>