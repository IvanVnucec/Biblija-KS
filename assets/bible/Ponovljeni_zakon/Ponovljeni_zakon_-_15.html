<h4>Godina oproštenja</h4><p class="pocetakParagrafa"> <span class="brojRetka" id="1">1</span>»Na završetku sedme godine opraštaj dugove.  <span class="brojRetka" id="2">2</span>Ovako neka bude opraštanje: neka svatko oprosti dužniku svoje potraživanje; neka ne utjeruje duga od svoga bližnjega ni od svoga brata kad se jednom proglasi Jahvino otpuštanje dugova.  <span class="brojRetka" id="3">3</span>Možeš tražiti od tuđina, ali ono što se tvoga nađe kod tvoga brata treba da otpustiš,  <span class="brojRetka" id="4">4</span>da ne bude siromaha kod tebe. Ta Jahve će te obilno blagoslivljati u zemlji koju ti Jahve, Bog tvoj, daje u baštinu da je zaposjedneš,  <span class="brojRetka" id="5">5</span>samo ako budeš dobro slušao glas Jahve, Boga svoga, držeći i vršeći sve ove zapovijedi što ti ih danas naređujem.  <span class="brojRetka" id="6">6</span>Jahve, Bog tvoj, blagoslivljat će te kako ti je obećao te ćeš moći zajmove davati mnogim narodima, a sam ih nećeš morati uzimati; i nad mnogim ćeš narodima vladati, dok oni nad tobom neće gospodariti.</p><p class="pocetakParagrafa"> <span class="brojRetka" id="7">7</span>Nađe li se kod tebe kakav siromah, netko od tvoje braće u kojem god gradu u zemlji što ti je Jahve, Bog tvoj, dadne, ne budi tvrda srca niti zatvaraj svoje ruke prema svome siromašnome bratu,  <span class="brojRetka" id="8">8</span>nego mu širom rastvori svoju ruku i spremno mu daj što mu nedostaje.  <span class="brojRetka" id="9">9</span>Čuvaj se da ti se u srcu ne porodi opaka misao te rekneš: ‘Sedma se godina, godina otpuštanja dugova, već približuje’ – i da prijekim okom pogledaš svoga siromašnog brata i ništa mu ne dadneš. On bi zazvao Jahvu protiv tebe i grijeh bi bio na tebi.  <span class="brojRetka" id="10">10</span>Daj mu rado, a ne da ti srce bude zlovoljno kad mu daješ, jer će te zbog toga blagoslivljati Jahve, Bog tvoj, u svakom poslu tvome i u svakom pothvatu ruku tvojih.  <span class="brojRetka" id="11">11</span>Kako siromaha nikad neće nestati iz zemlje, zapovijedam ti: širom otvaraj svoju ruku svome bratu, svome siromahu i potrebitu u zemlji svojoj.«</p><p class="noviRedak"> <h4>Ograničenje ropstva</h4><p class="pocetakParagrafa"> <span class="brojRetka" id="12">12</span>»Ako se tebi proda brat tvoj – Hebrejac ili Hebrejka – neka ti služi šest godina, a sedme ga godine otpusti od sebe slobodna.  <span class="brojRetka" id="13">13</span>Kad ga slobodna od sebe otpustiš, ne šalji ga praznih ruku.  <span class="brojRetka" id="14">14</span>Daruj ga čime između stoke svoje, s gumna svoga i iz badnja svoga; čime te već Jahve, Bog tvoj, blagoslovio, od toga i njemu daj.  <span class="brojRetka" id="15">15</span>Sjećaj se kako si bio rob u zemlji egipatskoj i kako te Jahve, Bog tvoj, otkupio. Zato ti ovo zapovijedam danas.</p><p class="pocetakParagrafa"> <span class="brojRetka" id="16">16</span>Ali ako ti on kaže: ‘Neću da odlazim od tebe’, jer voli tebe i dom tvoj i jer mu je kod tebe bilo dobro –  <span class="brojRetka" id="17">17</span>uzmi tada šilo i probuši mu uho na vratima, i neka ti bude robom zauvijek! Tako isto učini i sa svojom sluškinjom.</p><p class="pocetakParagrafa"> <span class="brojRetka" id="18">18</span>Kad ga budeš otpuštao od sebe slobodna, neka ti ne bude teško, jer je zavrijedio dvostruku najamničku plaću za šest godina što ti je služio. Zato će te Jahve, Bog tvoj, blagosloviti u svemu što budeš radio.«</p><p class="noviRedak"> <h4>Prinos prvinâ</h4><p class="pocetakParagrafa"> <span class="brojRetka" id="19">19</span>»Sve muške prvine što ih omladi tvoja krupna i sitna stoka posveti Jahvi, Bogu svome! Stoga vola prvenca nemoj uprezati niti strići prvenca od svoje sitne stoke.  <span class="brojRetka" id="20">20</span>Blaguj ga ti i tvoj dom svake godine u nazočnosti Jahve, Boga svoga, u mjestu što ga odabere Jahve.</p><p class="pocetakParagrafa"> <span class="brojRetka" id="21">21</span>Ali ako bi imali kakvu manu, ako bi bili hromi ili slijepi ili imali kakvu god ružnu manu, nemoj ih žrtvovati Jahvi, Bogu svomu!  <span class="brojRetka" id="22">22</span>Pojedi ih u svojoj kući. I nečist i čist mogu ih jesti, kao srnu i jelena.  <span class="brojRetka" id="23">23</span>Jedino krvi njihove ne smiješ jesti! Istoči je na zemlju kao vodu.«</p></p></p>