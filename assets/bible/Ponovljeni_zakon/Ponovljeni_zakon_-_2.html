<h4>Putovanje kroz područje s onu stranu Jordana</h4><p class="pocetakParagrafa"> <span class="brojRetka" id="1">1</span>»Onda se okrenusmo i pođosmo u pustinju prema Crvenome moru, kako mi je Jahve naredio. Dugo smo se vrtjeli oko gore Seira.  <span class="brojRetka" id="2">2</span>I reče mi Jahve:  <span class="brojRetka" id="3">3</span>‘Dosta ste se vrtjeli oko ovoga brda. Okrenite prema sjeveru!’  <span class="brojRetka" id="4">4</span>I narodu naloži ovako: ‘Sad ćete proći preko područja svoje braće, potomaka Ezavovih, koji žive u Seiru. Oni se vas boje, ali vi dobro pripazite;  <span class="brojRetka" id="5">5</span>s njima ne zamećite boja jer vam neću dati ni stope njihove zemlje: goru Seir predao sam Ezavu u vlasništvo.  <span class="brojRetka" id="6">6</span>Hranu od njih kupujte za novac da imate što jesti; i vodu za piće kupujte od njih za novac.’  <span class="brojRetka" id="7">7</span>Ta Jahve te, Bog tvoj, blagoslovio u svim djelima tvojih ruku; on je bdio nad tvojim putovanjem onom velikom pustinjom; ovih četrdeset godina Jahve, Bog tvoj, bijaše s tobom i ništa ti nije nedostajalo.</p><p class="pocetakParagrafa"> <span class="brojRetka" id="8">8</span>Tako smo svoju braću, potomke Ezavove što žive u Seiru, zaobišli putem što vodi u Arabu, Elat i Esjon Geber, a onda udarismo prema Moapskoj pustinji.  <span class="brojRetka" id="9">9</span>Tada mi zapovjedi Jahve: ‘Nemoj uznemirivati Moapce niti s njima zameći boja, jer ništa od njihove zemlje neću dati u tvoje vlasništvo: Lotovim sinovima predao sam Ar u posjed.’  <span class="brojRetka" id="10">10</span>Prije su ondje živjeli Emijci. Bio je to moćan narod i brojan; krupna stasa kao i Anakovci.  <span class="brojRetka" id="11">11</span>Poput Anakovaca, i njih smatraju Refaimcima, ali ih Moapci nazivaju Emijcima.  <span class="brojRetka" id="12">12</span>Isto su tako u Seiru živjeli prije Horijci, ali su ih Ezavovi potomci izvlastili, istrijebili ih i naselili se na njihovo, kako je, uostalom, učinio Izrael sa zemljom – baštinom svojom – koju mu je Jahve predao.  <span class="brojRetka" id="13">13</span>‘A sada ustanite i prijeđite preko potoka Zereda!’</p><p class="pocetakParagrafa">I prijeđosmo potok Zered.  <span class="brojRetka" id="14">14</span>Vrijeme što smo išli od Kadeš Barnee pa dok smo prešli preko potoka Zereda iznosilo je trideset i osam godina – sve dok nije izumro iz tabora sav onaj naraštaj ljudi sposobnih za borbu, kako im se Jahve i zakleo.  <span class="brojRetka" id="15">15</span>I zbilja! Ruka Jahvina bila je protiv njih: istrebljivala ih je iz tabora dok ih nije nestalo.</p><p class="pocetakParagrafa"> <span class="brojRetka" id="16">16</span>I tako, kad je smrt istrijebila iz naroda sve ljude sposobne za borbu,  <span class="brojRetka" id="17">17</span>reče mi Jahve:</p><p class="pocetakParagrafa"> <span class="brojRetka" id="18">18</span>‘Danas prelaziš moapsku zemlju Ar.  <span class="brojRetka" id="19">19</span>A onda ćeš se približiti Amoncima. Nemoj ih uznemirivati niti s njima zameći boja. Ništa, naime, od zemlje Amonaca neću ustupiti tebi u vlasništvo jer sam je već predao u posjed Lotovim potomcima.’  <span class="brojRetka" id="20">20</span>I nju smatraju refaimskom zemljom. U njoj su prije živjeli Refaimci, koje Amonci zovu Zamzumijcima.  <span class="brojRetka" id="21">21</span>Bio je to narod moćan i brojan; krupna stasa kao i Anakovci. No Jahve ih uništi pred Amoncima – koji ih izvlastiše i naseliše se na njihovo,  <span class="brojRetka" id="22">22</span>kako je, uostalom, učinio i potomcima Ezavovim, koji su nastanjeni u Seiru, kad je pred njima uništio Horijce, koje su oni otjerali s posjeda i do danas žive na njihovim mjestima.  <span class="brojRetka" id="23">23</span>I Avijce, koji su živjeli po zaseocima sve do Gaze, istrijebiše Kaftorci koji su došli iz Kaftora te se naseliše na njihovo mjesto.  <span class="brojRetka" id="24">24</span>‘Ustajte! Na put krenite i prijeđite preko potoka Arnona. U ruke ti, eto, predajem Amorejca Sihona, kralja hešbonskoga, i njegovu zemlju. Počni s osvajanjem; izazovi ga na boj!  <span class="brojRetka" id="25">25</span>Od danas počinjem ugoniti strah i trepet pred tobom u narode koji su pod svim nebesima, tako da će strepiti i tresti se pred tobom kad god čuju glas o tebi.’«</p><p class="noviRedak"> <h4>Pobjeda nad Sihonom i Ogom</h4><p class="pocetakParagrafa"> <span class="brojRetka" id="26">26</span>»Tada sam iz pustinje Kedmot uputio glasnike kralju hešbonskom Sihonu s miroljubivim riječima:  <span class="brojRetka" id="27">27</span>‘Pusti da prođem preko tvoje zemlje. Samo ću proći putem, ne skrećući ni desno ni lijevo.  <span class="brojRetka" id="28">28</span>Hranu mi prodaji za novac da mogu jesti; i vodu za piće daji mi za novac. Pusti me samo da pješice prođem,  <span class="brojRetka" id="29">29</span>da prijeđem preko Jordana u zemlju koju nam daje Jahve, Bog naš – kao što su mi dopustili potomci Ezavovi, nastanjeni u Seiru, i Moapci, što žive u Aru.’</p><p class="pocetakParagrafa"> <span class="brojRetka" id="30">30</span>Ali hešbonski kralj Sihon ne htjede nas pustiti preko svoga; jer Jahve, Bog tvoj, duh mu zaslijepi a srce otvrdnu, da ga preda u tvoje šake, gdje je i danas.  <span class="brojRetka" id="31">31</span>Tada mi reče Jahve: ‘Eto sam počeo da ti izručujem Sihona i njegovu zemlju. Počni osvajanje da mu zemljom zagospodariš.’</p><p class="pocetakParagrafa"> <span class="brojRetka" id="32">32</span>Kod Jahasa presrete nas Sihon.  <span class="brojRetka" id="33">33</span>Navali on i sav njegov narod. Ali Jahve, Bog naš, predade nam ga, tako da potukosmo njega, njegove sinove i sav njegov narod.  <span class="brojRetka" id="34">34</span>Tada osvojismo sve njegove gradove i prokletstvom udarismo sve gradove s ljudima, ženama i djecom, ništa ne štedeći,  <span class="brojRetka" id="35">35</span>izuzev stoke, koju uzesmo kao plijen, skupa s plijenom iz gradova što smo ih osvojili.  <span class="brojRetka" id="36">36</span>Od Aroera, koji se nalazi na obali potoka Arnona, i od grada koji je u njegovoj dolini pa do Gileada nije bilo grada koji bi nam odolio: sve nam ih je Jahve, Bog naš, predao.  <span class="brojRetka" id="37">37</span>Jedino se nisi primicao zemlji Amonaca, kraju uz potok Jabok, i gradovima u pogorju, kako je Jahve, Bog naš, odredio.</p></p>