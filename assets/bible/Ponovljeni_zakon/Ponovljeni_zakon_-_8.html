<h3>2. POUKA IZ PROŠLOSTI</h3><h4>Stega je potrebna i korisna</h4><p class="pocetakParagrafa"> <span class="brojRetka" id="1">1</span>»Držite i vršite sve zapovijedi koje vam danas naređujem da biste živjeli i razmnožili se i da biste ušli i zaposjeli zemlju koju je Jahve pod zakletvom obećao ocima vašim.  <span class="brojRetka" id="2">2</span>Sjećaj se svega puta kojim te Jahve, Bog tvoj, vodio po pustinji ovih četrdeset godina da te ponizi, iskuša i dozna što ti je u srcu: hoćeš li držati zapovijedi njegove ili nećeš.  <span class="brojRetka" id="3">3</span>Ponižavao te i glađu morio, a onda te hranio manom – za koju nisi znao ni ti ni tvoji oci – da ti pokaže kako čovjek ne živi samo o kruhu, nego da čovjek živi o svemu što izlazi iz usta Jahvinih.  <span class="brojRetka" id="4">4</span>Tvoja se odjeća na tebi nije izderala niti su ti noge oticale ovih četrdeset godina.  <span class="brojRetka" id="5">5</span>Priznaj onda u svome srcu da te Jahve, Bog tvoj, odgaja i popravlja, kao što čovjek odgaja sina svoga.  <span class="brojRetka" id="6">6</span>I drži zapovijedi Jahve, Boga svoga, hodeći putovima njegovim i bojeći se njega!</p><p class="pocetakParagrafa"> <span class="brojRetka" id="7">7</span>Ta Jahve, Bog tvoj, vodi te u dobru zemlju: zemlju potokâ i vrelâ, dubinskih voda što izviru u dolinama i bregovima;  <span class="brojRetka" id="8">8</span>zemlju pšenice i ječma, loze, smokava i šipaka, zemlju meda i maslina;  <span class="brojRetka" id="9">9</span>zemlju u kojoj nećeš sirotinjski jesti kruha i gdje ti ništa neće nedostajati; zemlju gdje kamenje ima željeza i gdje ćeš iz njezinih brdina vaditi mjed.  <span class="brojRetka" id="10">10</span>Do sita ćeš jesti i blagoslivljati Jahvu, Boga svoga, zbog dobre zemlje koju ti je dao.«</p><p class="noviRedak"> <h4>Vjernost Jahvi u blagostanju</h4><p class="pocetakParagrafa"> <span class="brojRetka" id="11">11</span>»Čuvaj se da ne zaboraviš Jahvu, Boga svoga, zanemarujući njegove zapovijedi, njegove uredbe i njegove zakone koje ti danas dajem.  <span class="brojRetka" id="12">12</span>I pošto se najedeš do sitosti, posagradiš lijepe kuće i u njima se nastaniš;  <span class="brojRetka" id="13">13</span>kad ti se krupna i sitna stoka namnoži; kad se nakupiš srebra i zlata i kada sve tvoje uznapreduje,  <span class="brojRetka" id="14">14</span>nemoj da se uznese srce tvoje i da zaboraviš Jahvu, Boga svoga, koji te izveo iz zemlje egipatske, iz kuće ropstva;  <span class="brojRetka" id="15">15</span>koji te proveo kroz onu veliku i strašnu pustinju, kroz zemlju plamenih zmija i štipavaca, suhim i bezvodnim krajem; koji ti je izveo vodu iz stijene tvrde kao kremen;  <span class="brojRetka" id="16">16</span>koji te u pustinji hranio manom, nepoznatom tvojim ocima, da te ponizi i da te iskuša te da na kraju budeš sretan.  <span class="brojRetka" id="17">17</span>Ne reci tada u svome srcu: svojom sam moći i snagom svojih ruku sebi namaknuo ovo bogatstvo.  <span class="brojRetka" id="18">18</span>Sjeti se Jahve, Boga svoga! Ta on ti je dao snagu da stječeš bogatstvo da tako ispuni – kao što je danas – svoj Savez za koji se zakleo tvojim ocima.</p><p class="pocetakParagrafa"> <span class="brojRetka" id="19">19</span>Ako li zaboraviš Jahvu, Boga svoga, i pođeš za drugim bogovima te njima budeš iskazivao štovanje, njima se klanjao, kunem vam se danas da ćete zacijelo izginuti;  <span class="brojRetka" id="20">20</span>poput naroda koje će Jahve pogubiti pred vama, tako će i vas nestati jer niste poslušali glasa Jahve, Boga svoga.«</p></p>