<h3>7. OBREDNA ISPOVIJEST</h3><h4>Prigodom prinošenja prvih plodova</h4><p class="pocetakParagrafa"> <span class="brojRetka" id="1">1</span>»Kad stigneš u zemlju koju ti Jahve, Bog tvoj, daje u baštinu, kad je zaposjedneš i u njoj se nastaniš,  <span class="brojRetka" id="2">2</span>uzmi nešto prvina od svakoga ploda što ga budeš dobivao od zemlje koju ti Jahve, Bog tvoj, daje: stavi ih u košaru, otiđi u mjesto što ga Jahve, Bog tvoj, odabere da u njemu nastani svoje ime.  <span class="brojRetka" id="3">3</span>Stupi k svećeniku koji bude tada vršio službu i reci: ‘Priznajem danas pred Jahvom, Bogom svojim, da sam stigao u zemlju za koju se Jahve zakleo našim ocima da će je nama dati.’</p><p class="pocetakParagrafa"> <span class="brojRetka" id="4">4</span>Zatim će svećenik uzeti iz tvoje ruke košaru i položiti je pred žrtvenik Jahve, Boga tvoga.</p><p class="pocetakParagrafa"> <span class="brojRetka" id="5">5</span>Ti onda nastavi i reci pred Jahvom, Bogom svojim: ‘Moj je otac bio aramejski lutalac koji je s malo čeljadi sišao u Egipat da se skloni. Ali je ondje postao velikim, brojnim i moćnim narodom.  <span class="brojRetka" id="6">6</span>Egipćani su s nama postupali loše; tlačili su nas i nametnuli nam teško ropstvo.  <span class="brojRetka" id="7">7</span>Vapili smo Jahvi, Bogu otaca svojih. Jahve je čuo vapaj naš; vidje naš jad, našu nevolju i našu muku.  <span class="brojRetka" id="8">8</span>Iz Egipta nas izvede Jahve moćnom rukom i ispruženom mišicom, velikom strahotom, znakovima i čudesima.  <span class="brojRetka" id="9">9</span>I dovede nas na ovo mjesto i dade nam ovu zemlju, zemlju kojom teče med i mlijeko.  <span class="brojRetka" id="10">10</span>I sad, evo, donosim prvine plodova s tla što si mi ga, Jahve, dao.’ Stavi ih pred Jahvu, Boga svoga, i pred Jahvom, Bogom svojim, duboko se nakloni.  <span class="brojRetka" id="11">11</span>A onda zajedno s levitom i došljakom koji bude kod tebe uživaj sva dobra kojima je Jahve, Bog tvoj, obasuo tebe i dom tvoj.«</p><p class="noviRedak"> <h4>Prigodom trogodišnje desetine</h4><p class="pocetakParagrafa"> <span class="brojRetka" id="12">12</span>»A kad treće godine – godine desetine – završiš odjeljivanje sve desetine od svoga prihoda i dadeš levitu, došljaku, siroti i udovici po tvojim gradovima da jedu do sitosti,  <span class="brojRetka" id="13">13</span>tada pred Jahvom, Bogom svojim, izjavi: ‘Iz kuće sam uklonio ono što je bilo posvećeno. Dao sam još i levitu, došljaku, siroti i udovici, prema svim tvojim zapovijedima koje si mi izdao. Ni jedne tvoje zapovijedi nisam prekršio ni zaboravio.  <span class="brojRetka" id="14">14</span>Od toga nisam ništa jeo u žalosti; od toga nisam ništa žrtvovao u nečistoći, niti sam od toga što dao mrtvacu; slušao sam glas Jahve, Boga svoga; u svemu sam učinio kako si mi naredio.  <span class="brojRetka" id="15">15</span>Pogledaj s nebesa, iz svoga svetog prebivališta, i blagoslovi narod svoj izraelski i zemlju koju si nam dao, zemlju kojom teče med i mlijeko – kako si se zakleo ocima našim.’«</p><p class="noviRedak"> <h3>8. PROKLETSTVA I BLAGOSLOVI</h3> <span class="brojRetka" id="16">16</span>»Jahve, Bog tvoj, naređuje ti danas da vršiš ove zakone i uredbe. Drži ih, dakle, i vrši svim srcem svojim i svom dušom svojom.  <span class="brojRetka" id="17">17</span>Danas si ugovorio s Jahvom da će ti on biti Bog, a ti da ćeš ići njegovim putovima, držati njegove zakone, njegove zapovijedi i njegove uredbe i slušati njegov glas.  <span class="brojRetka" id="18">18</span>Danas je Jahve ugovorio s tobom da ćeš ti biti njegov narod, njegova predraga svojina, kako ti je obećao, i da ćeš držati sve njegove zapovijedi.  <span class="brojRetka" id="19">19</span>On će te uzvisiti čašću, imenom i slavom nad sve narode koje je stvorio; i ti ćeš biti narod posvećen Jahvi, Bogu svome, kako ti je rekao.«</p></p>