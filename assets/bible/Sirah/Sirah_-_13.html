<h4>Druži se sa sebi jednakima</h4><p class="pocetakParagrafa"> <span class="brojRetka" id="1">1</span>Tko smolu dira, ulijepi se,</p><p class="stih2">i tko se druži s oholicom,</p><p class="stih2">postaje kao i on.</p><p class="stih1"> <span class="brojRetka" id="2">2</span>Ne diži ono što ti je preteško</p><p class="stih2">i ne druži se s jačim i bogatijim od sebe.</p><p class="stih1">Zašto staviti zajedno zemljani lonac s bakrenim?</p><p class="stih2">Kad ga ovaj udari, onaj se razbije.</p><p class="stih1"> <span class="brojRetka" id="3">3</span>Bogataš počini zlo i još se razmeće;</p><p class="stih2">siromahu se čini zlo, a on još za milost moli.</p><p class="stih1"> <span class="brojRetka" id="4">4</span>Ako si mu na korist, on će te iskoristiti;</p><p class="stih2">a kad iznemogneš, ostavlja te.</p><p class="stih1"> <span class="brojRetka" id="5">5</span>Dok imaš štogod, živjet će s tobom</p><p class="stih2">i oplijeniti te bez ikakve grižnje savjesti.</p><p class="stih1"> <span class="brojRetka" id="6">6</span>Ako mu trebaš, on ti laska;</p><p class="stih2">smiješi ti se i daje ti nadu.</p><p class="stih1">Govori ti lijepo i pita: »Što ti treba?«</p><p class="stih2">I postidjet će te svojim svečanim objedima,</p><p class="stih1"> <span class="brojRetka" id="7">7</span>dok te ne oplijeni dva i tri puta</p><p class="stih2">i na kraju te ismije.</p><p class="stih1">Kad te poslije vidi, prezire te</p><p class="stih2">i maše glavom nad tobom.</p><p class="noviRedak"> </p><p class="stih1"> <span class="brojRetka" id="8">8</span>Čuvaj se da te ne zavedu,</p><p class="stih2">da te ne ponizi ludost tvoja.</p><p class="stih1"> <span class="brojRetka" id="9">9</span>Pozove li te velikaš, suzdrži se,</p><p class="stih2">i on će te još upornije pozivati.</p><p class="stih1"> <span class="brojRetka" id="10">10</span>Ne nameći se, da ne budeš odbačen,</p><p class="stih2">a ne udaljuj se, da ne budeš zaboravljen.</p><p class="stih1"> <span class="brojRetka" id="11">11</span>Ne postupaj s njim kao s jednakim</p><p class="stih2">i ne vjeruj njegovoj rječitosti,</p><p class="stih1">jer te kuša riječima svojim</p><p class="stih2">i, kao u šali, on te procjenjuje.</p><p class="noviRedak"> </p><p class="stih1"> <span class="brojRetka" id="12">12</span>Nemilosrdan je čovjek preslobodan u riječima,</p><p class="stih2">taj te neće poštedjeti ni udaraca ni okova.</p><p class="stih1"> <span class="brojRetka" id="13">13</span>Čuvaj se i budi pozoran,</p><p class="stih2">jer hodiš sa svojom propašću.</p><p class="noviRedak"> </p><p class="stih1"> <span class="brojRetka" id="15">15</span>Svako živo biće ljubi svoju vrstu</p><p class="stih2">i svaki čovjek svojega bližnjeg.</p><p class="stih1"> <span class="brojRetka" id="16">16</span>Svaki stvor drži se svoga roda,</p><p class="stih2">i čovjek se drži sebi sličnih.</p><p class="stih1"> <span class="brojRetka" id="17">17</span>Zar se družiti mogu vuk i janje?</p><p class="stih2">Tako i grešnik s pobožnikom.</p><p class="stih1"> <span class="brojRetka" id="18">18</span>Može li biti mira između hijene i psa?</p><p class="stih2">I mira između bogataša i siromaha?</p><p class="stih1"> <span class="brojRetka" id="19">19</span>Divlji su magarci plijen lavovima pustinjskim,</p><p class="stih2">a siromasi bogatašima.</p><p class="stih1"> <span class="brojRetka" id="20">20</span>Odvratna je poniznost oholici</p><p class="stih2">i ogavan je bogatašu siromah.</p><p class="stih1"> <span class="brojRetka" id="21">21</span>Kad bogataš posrne, podupru ga prijatelji,</p><p class="stih2">a kad siromah posrne, prijatelji ga odbacuju.</p><p class="stih1"> <span class="brojRetka" id="22">22</span>Kad se bogataš spotakne, mnoge ga ruke dočekuju;</p><p class="stih2">ako i gluposti govori, čestitaju mu.</p><p class="stih1">Spotakne li se siromah, odmah ga ukore,</p><p class="stih2">pa ako govori i razborito, ipak mu nema mjesta.</p><p class="stih1"> <span class="brojRetka" id="23">23</span>Kad govori bogataš, svi šute,</p><p class="stih2">i uzdižu zatim njegov govor do oblaka;</p><p class="stih1">govori li siromah, tad se pitaju: »Tko je ovaj?«</p><p class="stih2">i ako posrne, još ga gurnu.</p><p class="stih1"> <span class="brojRetka" id="24">24</span>Dobro je bogatstvo, ako je bez grijeha,</p><p class="stih2">a zlo je siromaštvo, kažu bezbožnici.</p><p class="stih1"> <span class="brojRetka" id="25">25</span>Srce mijenja lik čovjeku,</p><p class="stih2">bilo na dobro bilo na zlo.</p><p class="stih1"> <span class="brojRetka" id="26">26</span>Vedro je lice znak vesela srca;</p><p class="stih2">a mučan je posao smišljati izreke.</p>