<h4>Mojsije</h4><p class="pocetakParagrafa"> <span class="brojRetka" id="1">1</span>Od njega je potekao čovjek</p><p class="stih2">čestit</p><p class="stih2">koji je našao milost pred svima, </p><p class="stih1">drag Bogu i ljudima,</p><p class="stih2">Mojsije, blagoslovljena spomena!</p><p class="stih1"> <span class="brojRetka" id="2">2</span>Podijelio mu slavu kao i svetima</p><p class="stih2">i učinio ga moćnim, na užas neprijateljima.</p><p class="stih1"> <span class="brojRetka" id="3">3</span>Na njegovu je riječ znamenja zaustavio</p><p class="stih2">i ukrijepio ga pred licem kraljeva;</p><p class="stih1">dao mu zapovijedi za narod njegov</p><p class="stih2">i otkrio mu nešto od svoje slave.</p><p class="stih1"> <span class="brojRetka" id="4">4</span>Zbog njegove vjernosti i poniznosti posveti ga,</p><p class="stih2">izabra ga jedinog između sviju ljudi;</p><p class="stih1"> <span class="brojRetka" id="5">5</span>dopusti mu da čuje glas njegov</p><p class="stih2">i uvede ga u tamu;</p><p class="stih1">dade mu zapovijedi licem u lice,</p><p class="stih2">zakon života i spoznaje,</p><p class="stih1">da Jakova uči Savezu</p><p class="stih2">i Izraela naredbama njegovim.</p><h4>Aron</h4><p class="stih1"> <span class="brojRetka" id="6">6</span>Potom uzvisi Arona, sveca poput Mojsija,</p><p class="stih2">brata njegova, iz plemena Levijeva.</p><p class="stih1"> <span class="brojRetka" id="7">7</span>Vječni savez sklopi s njim</p><p class="stih2">i dade mu svećeništvo naroda.</p><p class="stih1">Usreći ga odjećom ukrasnom,</p><p class="stih2">obuče ga u odoru slave.</p><p class="stih1"> <span class="brojRetka" id="8">8</span>Odjenu ga najljepšom odjećom,</p><p class="stih2">okruni ga znakovljem moći,</p><p class="stih2">hlačama, haljom i oplećkom.</p><p class="stih1"> <span class="brojRetka" id="9">9</span>Obloži ga mogranjem</p><p class="stih2">i brojnim zvončićima zlatnim uokolo,</p><p class="stih1">da zveckaju pri koračanju njegovu,</p><p class="stih2">da im se u svetištu čuje zvon</p><p class="stih2">na opomenu sinovima naroda njegova.</p><p class="stih1"> <span class="brojRetka" id="10">10</span>I svetu odjeću od zlata,</p><p class="stih2">grimiznu, svu izvezenu;</p><p class="stih1">oplećak sudački, urim i tumim,</p><p class="stih2">od upletena purpura, djelo vješta rukotvorca;</p><p class="stih1"> <span class="brojRetka" id="11">11</span>drago kamenje, urezano kao pečatnjaci</p><p class="stih2">u zlatnu okovu, djelo draguljara,</p><p class="stih1">kao opomenu s natpisom urezanim,</p><p class="stih2">prema broju plemena Izraelovih.</p><p class="stih1"> <span class="brojRetka" id="12">12</span>I krunu zlatnu na kapi,</p><p class="stih2">ukrašenu pečatom posvete,</p><p class="stih1">ures vrhunski, djelo veličanstveno,</p><p class="stih2">ukrase, očima u nasladu.</p><p class="stih1"> <span class="brojRetka" id="13">13</span>Nitko nikad sličnih nije vidio,</p><p class="stih2">i nikada ih nije tuđinac oblačio,</p><p class="stih1">nego samo sinovi njegovi</p><p class="stih2">i odvjetci njegovi zauvijek.</p><p class="stih1"> <span class="brojRetka" id="14">14</span>Njegove žrtve potpuno se spaljuju,</p><p class="stih2">trajno, dvaput svakog dana.</p><p class="stih1"> <span class="brojRetka" id="15">15</span>Njemu Mojsije dade svećeničku vlast</p><p class="stih2">i svetim ga uljem pomaza,</p><p class="stih1">i to mu bijaše vječni savez</p><p class="stih2">i potomstvu njegovu sve dok nebesa traju,</p><p class="stih1">da mu služi i bude svećenikom</p><p class="stih2">i da blagoslivlja narod u ime Gospodnje.</p><p class="stih1"> <span class="brojRetka" id="16">16</span>Izabra ga između svih živih</p><p class="stih2">da mu prinosi žrtvu i tamjan,</p><p class="stih1">da mu pali miris ugodni za spomen</p><p class="stih2">i da očišća sinove Izraelove.</p><p class="stih1"> <span class="brojRetka" id="17">17</span>Još mu svoje zapovijedi dade</p><p class="stih2">i povjeri mu odredbe Zakona</p><p class="stih1">da pouči Jakova naredbama njegovim,</p><p class="stih2">da prosvijetli Izraela njegovim zakonom.</p><p class="noviRedak"> </p><p class="stih1"> <span class="brojRetka" id="18">18</span>Ali se na njega razgnjeviše neprijatelji</p><p class="stih2">i pozavidješe mu u pustinji,</p><p class="stih1">ljudi Datanovi i Abiramovi,</p><p class="stih2">Korah i njegovi u mržnji i gnjevu.</p><p class="stih1"> <span class="brojRetka" id="19">19</span>I vidje Gospod i rasrdi se</p><p class="stih2">i uništi ih žarom svoje srdžbe.</p><p class="stih1">Posla na njih čudesa</p><p class="stih2">i sažeže ih plamenim ognjem.</p><p class="stih1"> <span class="brojRetka" id="20">20</span>I umnoži tako slavu Aronu</p><p class="stih2">i dade mu baštinu njegovu,</p><p class="stih1">odredi mu pretilinu prvinâ,</p><p class="stih2">prije svega kruha u izobilju.</p><p class="stih1"> <span class="brojRetka" id="21">21</span>Tako se oni hrane žrtvama Gospodnjim,</p><p class="stih1">koje Gospod pokloni njemu</p><p class="stih2">i potomstvu njegovu.</p><p class="stih1"> <span class="brojRetka" id="22">22</span>Samo u zemlji on baštine nema,</p><p class="stih2">nema svog dijela među narodom,</p><p class="stih2">jer Gospod je njegov dio i baština.</p><h4>Pinhas</h4><p class="stih1"> <span class="brojRetka" id="23">23</span>I Pinhas, sin Eleazarov, treći je po slavi</p><p class="stih2">zbog revnosti svoje u strahu Gospodnjem.</p><p class="stih1">Jer kad se narod pobunio, postojan je bio</p><p class="stih2">i plemenito smiona srca,</p><p class="stih2">i tako je stekao oproštenje Izraelu.</p><p class="stih1"> <span class="brojRetka" id="24">24</span>Zato bî savez mira zapečaćen s njim,</p><p class="stih2">da bude poglavar svetišta i naroda svoga</p><p class="stih1">te njemu i potomstvu njegovu pripadne</p><p class="stih2">dostojanstvo velikog svećeništva za sva vremena.</p><p class="noviRedak"> </p><p class="stih1"> <span class="brojRetka" id="25">25</span>Učinio je savez i s Davidom,</p><p class="stih2">sinom Jišaja, iz plemena Judina,</p><p class="stih1">ali baština kraljevska od oca samo jednom sinu ostaje,</p><p class="stih2">dok baština Aronova ostaje svemu potomstvu njegovu.</p><p class="stih1"> <span class="brojRetka" id="26">26</span>Zato neka vam sada Gospod mudrost u srce posadi</p><p class="stih2">da narodu njegovu pravedno sudite,</p><p class="stih1">da vrline predačke nikad ne nestanu</p><p class="stih2">i da slava njihova prijeđe na potomke njihove.</p>