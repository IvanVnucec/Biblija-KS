<h4>Ne pouzdaj se u izgled</h4><p class="pocetakParagrafa"> <span class="brojRetka" id="1">1</span>Mudrost uzvisuje glavu</p><p class="stih2">siromahu</p><p class="stih2">i posađuje ga među knezove.</p><p class="stih1"> <span class="brojRetka" id="2">2</span>Ne hvali čovjeka po obličju njegovu</p><p class="stih2">i ne preziri nikoga zbog njegova izgleda.</p><p class="stih1"> <span class="brojRetka" id="3">3</span>Malena je pčela među stvorovima krilatim,</p><p class="stih2">ali ona daje slast najslađu.</p><p class="noviRedak"> </p><p class="stih1"> <span class="brojRetka" id="4">4</span>Ne uznosi se zbog odjeće koju nosiš</p><p class="stih2">niti se uznosi zbog svojih počasti;</p><p class="stih1">jer čudesna su djela Gospodnja,</p><p class="stih2">iako su skrivena ljudima.</p><p class="noviRedak"> </p><p class="stih1"> <span class="brojRetka" id="5">5</span>Često su kraljevi sjedili na tlima,</p><p class="stih2">a neznanac je stekao krunu.</p><p class="stih1"> <span class="brojRetka" id="6">6</span>I često su moćnici bili jako poniženi</p><p class="stih2">i odličnici potpali pod tuđu vlast.</p><h4>Promišljenost i razboritost</h4><p class="stih1"> <span class="brojRetka" id="7">7</span>Ne optužuj prije nego što istražiš,</p><p class="stih2">prvo promisli, pa onda ukori.</p><p class="stih1"> <span class="brojRetka" id="8">8</span>Ne odgovaraj prije nego si čuo</p><p class="stih2">i ne miješaj se usred govora.</p><p class="stih1"> <span class="brojRetka" id="9">9</span>Ne prepiri se o onome što te se ne tiče</p><p class="stih2">i ne miješaj se u svađu grešnika.</p><p class="noviRedak"> </p><p class="stih1"> <span class="brojRetka" id="10">10</span>Sine moj, ne preuzimaj previše poslova;</p><p class="stih2">ako ih umnožiš, nećeš proći bez kazne;</p><p class="stih1">ma koliko se žurio, nećeš stići,</p><p class="stih2">niti ćeš trkom uteći.</p><p class="stih1"> <span class="brojRetka" id="11">11</span>Čovjek se trudi, muči i hiti,</p><p class="stih2">da bi još više zaostao.</p><h4>Uzdaj se jedino u Boga</h4><p class="stih1"> <span class="brojRetka" id="12">12</span>Postoji slab čovjek koji moli pomoć,</p><p class="stih2">bez snage i pun nevolje,</p><p class="stih1">ali ga Gospod milostivo gleda</p><p class="stih2">i podiže iz njegove bijede.</p><p class="stih1"> <span class="brojRetka" id="13">13</span>Uzdiže glavu njegovu</p><p class="stih2">i mnogi mu se dive.</p><p class="stih1"> <span class="brojRetka" id="14">14</span>Dobro i zlo, život i smrt, siromaštvo i bogatstvo –</p><p class="stih2">sve dolazi od Gospoda.</p><p class="stih1"> <span class="brojRetka" id="17">17</span>Dar Gospodnji ostaje u pobožnikâ,</p><p class="stih2">i naklonost će ih Gospodnja dovijeka pratiti.</p><p class="stih1"> <span class="brojRetka" id="18">18</span>Ima ih koji se obogate pomnjom i škrtošću,</p><p class="stih2">i evo što im je plaća:</p><p class="stih1"> <span class="brojRetka" id="19">19</span>dođe dan kad kažu: »Nađoh mir,</p><p class="stih2">i sad ću uživati svoja dobra«,</p><p class="stih1">ali ne znaju koliko će trajati:</p><p class="stih2">morat će dobra svoja ostaviti drugom i umrijeti.</p><p class="stih1"> <span class="brojRetka" id="20">20</span>Ustraj u dužnosti svojoj, i neka ti je mila,</p><p class="stih2">i u svojem radu ostari.</p><p class="stih1"> <span class="brojRetka" id="21">21</span>Ne čudi se djelima grešnikovim;</p><p class="stih2">uzdaj se u Gospoda</p><p class="stih2">i ustraj u svom poslu,</p><p class="stih1">jer tako je lako Gospodu</p><p class="stih2">iznenada i začas obogatiti siromaha.</p><p class="stih1"> <span class="brojRetka" id="22">22</span>Blagoslov je Gospodnji plaća pobožniku:</p><p class="stih2">brzo se rastvara cvijet blagoslova.</p><p class="stih1"> <span class="brojRetka" id="23">23</span>Ne reci: »Što mi još treba?</p><p class="stih2">I kakav me probitak čeka?«</p><p class="stih1"> <span class="brojRetka" id="24">24</span>Ne reci: »Imam svega dosta,</p><p class="stih2">kakvo me odsad zlo može zadesiti?«</p><p class="stih1"> <span class="brojRetka" id="25">25</span>U vrijeme dobra zlo se zaboravlja,</p><p class="stih2">i u vrijeme nesreće ne pamti se sreća.</p><p class="stih1"> <span class="brojRetka" id="26">26</span>Jer Gospodu je lako u dan smrtni</p><p class="stih2">platiti čovjeku prema činima njegovim.</p><p class="stih1"> <span class="brojRetka" id="27">27</span>U vrijeme nevolje naslade se zaboravljaju,</p><p class="stih2">u posljednjem času otkrivaju se djela čovjekova.</p><p class="stih1"> <span class="brojRetka" id="28">28</span>Prije smrti ne zovi nikoga sretnim,</p><p class="stih2">jer se tek na svom koncu spoznaje čovjek.</p><h4>Ne vjeruj opaku čovjeku</h4><p class="stih1"> <span class="brojRetka" id="29">29</span>Ne uvodi svakoga čovjeka u kuću svoju,</p><p class="stih2">jer mnogovrsne su u spletkara zamke.</p><p class="stih1"> <span class="brojRetka" id="30">30</span>Srce je oholičino jarebica-mamljivica u krletki,</p><p class="stih2">i kao uhoda vreba on tvoju propast.</p><p class="stih1"> <span class="brojRetka" id="31">31</span>Klevetnik izvrće dobro u zlo</p><p class="stih2">i baca ljagu na samu krepost.</p><p class="stih1"> <span class="brojRetka" id="32">32</span>Od jedne iskre nastaje ognjište puno žara,</p><p class="stih2">a grešnik vreba da prolije krv.</p><p class="stih1"> <span class="brojRetka" id="33">33</span>Čuvaj se opakoga, jer on zlo snuje,</p><p class="stih2">da ti ne nanese vječnu sramotu.</p><p class="stih1"> <span class="brojRetka" id="34">34</span>Uvedi tuđinca u kuću,</p><p class="stih2">i on će donijeti nevolju</p><p class="stih2">i otuđiti te od tvojih.</p>