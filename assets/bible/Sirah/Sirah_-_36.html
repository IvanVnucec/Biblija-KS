<h4>Molitva za spas i obnovu Izraela</h4><p class="pocetakParagrafa"> <span class="brojRetka" id="1">1</span>Smiluj nam se, Gospodaru,</p><p class="stih2">Bože svega svijeta,</p><p class="stih2">i pogledaj na nas i prožmi strahom svojim sve narode!</p><p class="stih1"> <span class="brojRetka" id="2">2</span>Podigni ruku protiv naroda tuđinskih</p><p class="stih2">da spoznaju tvoju moć.</p><p class="stih1"> <span class="brojRetka" id="3">3</span>Kako si se u očima njihovim pokazao nama svetim,</p><p class="stih2">tako se sada u očima našim pokaži velik prema njima.</p><p class="stih1"> <span class="brojRetka" id="4">4</span>Da poznaju kao što znamo i mi</p><p class="stih2">da nema Boga osim tebe, Gospode.</p><p class="stih1"> <span class="brojRetka" id="5">5</span>Obnovi znake i ponovi čudesa,</p><p class="stih2">proslavi ruku i desnicu svoju.</p><p class="stih1"> <span class="brojRetka" id="6">6</span>Probudi gnjev i srdžbu izlij,</p><p class="stih2">obori protivnika, uništi neprijatelja.</p><p class="stih1"> <span class="brojRetka" id="7">7</span>Požuri vrijeme, sjeti se prisege,</p><p class="stih2">i neka se slave tvoja silna djela.</p><p class="stih1"> <span class="brojRetka" id="8">8</span>Neka žestok oganj proždre preživjele</p><p class="stih2">i neka propadnu tlačitelji puka tvojeg.</p><p class="stih1"> <span class="brojRetka" id="9">9</span>Satri glavu poglavarima tuđinskim</p><p class="stih2">koji se hvale: »Nikoga nema osim nas.«</p><p class="stih1"> <span class="brojRetka" id="10">10</span>Okupi sva plemena Jakovljeva,</p><p class="stih2">vrati im baštinu kao na početku.</p><p class="stih1"> <span class="brojRetka" id="11">11</span>Smiluj se, Gospode, narodu koji se zove imenom tvojim,</p><p class="stih2">Izraelu, kojega si učinio prvencem svojim.</p><p class="stih1"> <span class="brojRetka" id="12">12</span>Smiluj se svetom gradu svojem,</p><p class="stih2">Jeruzalemu, prebivalištu svome.</p><p class="stih1"> <span class="brojRetka" id="13">13</span>Ispuni Sion pjesmom u svoju hvalu</p><p class="stih2">i svetište svoje slavom svojom.</p><p class="stih1"> <span class="brojRetka" id="14">14</span>Podari svjedočanstvo svojim prvim stvorovima,</p><p class="stih2">ispuni proročanstva objavljena u tvoje ime.</p><p class="stih1"> <span class="brojRetka" id="15">15</span>Nagradi one koji se u te uzdaju,</p><p class="stih2">da se proroci tvoji pokažu istiniti.</p><p class="stih1"> <span class="brojRetka" id="16">16</span>Uslišaj, Gospode, molitvu slugu svojih</p><p class="stih2">prema blagoslovu Aronovu nad pukom tvojim.</p><p class="stih1"> <span class="brojRetka" id="17">17</span>I da spoznaju svi na zemlji</p><p class="stih2">da si ti Gospod, vječni Bog.</p><h4>Razlikovanje</h4><p class="stih1"> <span class="brojRetka" id="18">18</span>Svako jelo želudac prima,</p><p class="stih2">ali je jedno slađe od drugoga.</p><p class="stih1"> <span class="brojRetka" id="19">19</span>Nepce raspoznaje okus divljači,</p><p class="stih2">tako i razborito srce lažljive riječi.</p><p class="stih1"> <span class="brojRetka" id="20">20</span>Prijevarno srce boli zadaje,</p><p class="stih2">ali iskusan čovjek zna kako se uzvraća.</p><h4>Izbor žene</h4><p class="stih1"> <span class="brojRetka" id="21">21</span>Žena prima svakog muža,</p><p class="stih2">premda je jedna djevojka od druge bolja.</p><p class="stih1"> <span class="brojRetka" id="22">22</span>Ženska ljepota raduje oči,</p><p class="stih2">i to je najjača od svih ljudskih želja.</p><p class="stih1"> <span class="brojRetka" id="23">23</span>Ako su dobrota i nježnost na njezinim usnama,</p><p class="stih2">muž joj nije kao ostali ljudi.</p><p class="stih1"> <span class="brojRetka" id="24">24</span>Tko ima ženu, posjeduje blago:</p><p class="stih2">ona mu je pomoć i stup potporni.</p><p class="stih1"> <span class="brojRetka" id="25">25</span>Gdje nema ograde, pokradu imanje.</p><p class="stih2">Tko nema žene, tužan je lutalac.</p><p class="stih1"> <span class="brojRetka" id="26">26</span>Tko će vjerovati razbojniku</p><p class="stih2">koji leti od grada do grada?</p><p class="stih1"> <span class="brojRetka" id="27">27</span>Tako i čovjeku koji nema gnijezda,</p><p class="stih2">već počiva gdje ga zatekne noć.</p>