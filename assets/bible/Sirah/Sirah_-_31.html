<h4>Bogatstvo</h4><p class="pocetakParagrafa"> <span class="brojRetka" id="1">1</span>Briga za bogatstvo izjeda tijelo,</p><p class="stih2">i skrb za njim odgoni san.</p><p class="stih1"> <span class="brojRetka" id="2">2</span>Dnevne se brige u san uvlače,</p><p class="stih2">i teška bolest ne da spavati.</p><p class="stih1"> <span class="brojRetka" id="3">3</span>Bogataš se muči da skupi imetak,</p><p class="stih2">a kad se odmara, uživa u raskoši;</p><p class="stih1"> <span class="brojRetka" id="4">4</span>siromah se muči, jer nema od čega živjeti,</p><p class="stih2">a kad se odmara, zapada u bijedu.</p><p class="noviRedak"> </p><p class="stih1"> <span class="brojRetka" id="5">5</span>Tko ljubi zlato – ne ostaje bez grijeha,</p><p class="stih2">i tko za novcem trči – zbog njega će zalutati.</p><p class="stih1"> <span class="brojRetka" id="6">6</span>Mnogi postadoše žrtve zlata,</p><p class="stih2">propast im bijaše neminovna.</p><p class="stih1"> <span class="brojRetka" id="7">7</span>Jer ono je zamka onima koji mu žrtvuju,</p><p class="stih2">i svaki se nerazumni lako u nju hvata.</p><p class="stih1"> <span class="brojRetka" id="8">8</span>Blago bogatašu koji se našao bez krivnje</p><p class="stih2">i koji nije trčao za zlatom!</p><p class="stih1"> <span class="brojRetka" id="9">9</span>Tko je taj, da mu čestitamo,</p><p class="stih2">jer je izvršio čudesna djela u svom narodu?</p><p class="stih1"> <span class="brojRetka" id="10">10</span>Tko je tu kušnju prošao i savršen ostao,</p><p class="stih2">neka mu je na čast!</p><p class="stih1">Tko je mogao zgriješiti, a nije zgriješio,</p><p class="stih2">i zlo učiniti, a nije učinio?</p><p class="stih1"> <span class="brojRetka" id="11">11</span>Njegova će dobra biti trajna,</p><p class="stih2">i zajednica će slaviti dobrotu njegovu.</p><h4>Gozbe</h4><p class="stih1"> <span class="brojRetka" id="12">12</span>Ako si sjeo za obilan stol,</p><p class="stih2">ne otvaraj nad njim ždrijela svoga</p><p class="stih2">i ne reci: »Ima dosta na njemu!«</p><p class="stih1"> <span class="brojRetka" id="13">13</span>Sjeti se: oko pohlepno veliko je zlo.</p><p class="stih2">Je li stvoreno išta gore od takva oka?</p><p class="stih2">Zato ono suze roni za sve što vidi.</p><p class="stih1"> <span class="brojRetka" id="14">14</span>Kamo drugi gleda, ti ne pružaj ruke,</p><p class="stih2">da se s njim ne sukobiš u zdjeli.</p><p class="stih1"> <span class="brojRetka" id="15">15</span>Prosudi potrebe susjedove po svojima</p><p class="stih2">i budi obazriv u svemu.</p><p class="stih1"> <span class="brojRetka" id="16">16</span>Pristojno jedi što ti je ponuđeno</p><p class="stih2">i ne budi pohlepan da te ne omrznu.</p><p class="stih1"> <span class="brojRetka" id="17">17</span>Zbog pristojnosti prestani prvi</p><p class="stih2">i ne budi nezasitan, da ne sablazniš.</p><p class="stih1"> <span class="brojRetka" id="18">18</span>Ako i u veliku društvu sjediš,</p><p class="stih2">ne pružaj ruke prije ostalih.</p><p class="stih1"> <span class="brojRetka" id="19">19</span>Malo je dosta čovjeku dobro odgojenu</p><p class="stih2">i on se ne muči na postelji svojoj.</p><p class="stih1"> <span class="brojRetka" id="20">20</span>Umjeren obrok – dobar san,</p><p class="stih2">i čovjek rano ustaje, pun svježine.</p><p class="stih1">A besanicu, bljuvanje i srdobolju</p><p class="stih2">mora pretrpjeti proždrljivac.</p><p class="stih1"> <span class="brojRetka" id="21">21</span>Ako si morao previše pojesti,</p><p class="stih2">ustani i izbljuj, i bit će ti lakše.</p><p class="stih1"> <span class="brojRetka" id="22">22</span>Slušaj, sine moj, i ne preziri me,</p><p class="stih2">na kraju ćeš shvatiti moje riječi.</p><p class="stih1">U svim djelima svojim budi umjeren</p><p class="stih2">i neće te snaći nikakva bolest.</p><p class="stih1"> <span class="brojRetka" id="23">23</span>Dobra ugosnika hvale usne</p><p class="stih2">i trajno je svjedočanstvo darežljivosti njegove.</p><p class="stih1"> <span class="brojRetka" id="24">24</span>Na loša se ugosnika javno mrmlja</p><p class="stih2">i uporan je glas o škrtosti njegovoj.</p><h4>Vino</h4><p class="stih1"> <span class="brojRetka" id="25">25</span>U vinu se nemoj junačiti,</p><p class="stih2">jer je mnoge oborilo vino.</p><p class="stih1"> <span class="brojRetka" id="26">26</span>Kao što se u peći kuša čelik,</p><p class="stih2">tako i u vinu srca svadljivih hvalisavaca.</p><p class="stih1"> <span class="brojRetka" id="27">27</span>Vino je život čovjeku</p><p class="stih2">ako ga pije umjereno.</p><p class="stih1">Kakav je život bez vina,</p><p class="stih2">kad je stvoreno za veselje ljudima!</p><p class="stih1"> <span class="brojRetka" id="28">28</span>Radost srcu i veselje duši,</p><p class="stih2">takvo je vino koje se pije u pravo vrijeme</p><p class="stih2">i u pravoj količini.</p><p class="stih1"> <span class="brojRetka" id="29">29</span>Gorčina duše spopada čovjeka</p><p class="stih2">koji je vina previše popio, u strasti i u gnjevu.</p><p class="stih1"> <span class="brojRetka" id="30">30</span>Pijanstvo u bezumnika izaziva srdžbu na vlastitu propast,</p><p class="stih2">umanjuje mu snagu i umnožava rane.</p><p class="stih1"> <span class="brojRetka" id="31">31</span>Na gozbi ne izazivaj susjeda i ne rugaj mu se ako je veseo:</p><p class="stih2">ne reci mu ružne riječi i ne kinji ga tražeći da vrati dug.</p>