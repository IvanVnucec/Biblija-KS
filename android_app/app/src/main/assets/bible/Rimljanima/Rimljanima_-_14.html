<h4>Ljubav prema slabima</h4><p class="pocetakParagrafa"> <span class="brojRetka" id="1">1</span>Slaboga u vjeri prigrlite, ali ne da se prepirete o mišljenjima.  <span class="brojRetka" id="2">2</span>Netko vjeruje da smije sve jesti, slabi opet jede samo povrće.  <span class="brojRetka" id="3">3</span>Tko jede, neka ne prezire onoga tko ne jede; tko pak ne jede, neka ne sudi onoga tko jede. Ta Bog ga je prigrlio.  <span class="brojRetka" id="4">4</span>Tko si ti da sudiš tuđega slugu? Svojemu Gospodaru i stoji i pada! A stajat će jer moćan je Gospodin da ga podrži.</p><p class="pocetakParagrafa"> <span class="brojRetka" id="5">5</span>Netko razlikuje dan od dana, nekomu je opet svaki dan jednak. Samo nek je svatko posve uvjeren u svoje mišljenje.  <span class="brojRetka" id="6">6</span>Tko na dan misli, poradi Gospodina misli; i tko jede, poradi Gospodina jede: zahvaljuje Bogu. I tko ne jede, poradi Gospodina ne jede i – zahvaljuje Bogu.</p><p class="pocetakParagrafa"> <span class="brojRetka" id="7">7</span>Jer nitko od nas sebi ne živi, nitko sebi ne umire.  <span class="brojRetka" id="8">8</span>Doista, ako živimo, Gospodinu živimo, i ako umiremo, Gospodinu umiremo. Živimo li dakle ili umiremo – Gospodinovi smo.  <span class="brojRetka" id="9">9</span>Ta Krist zato umrije i oživje da gospodar bude i mrtvima i živima.  <span class="brojRetka" id="10">10</span>A ti, što sudiš brata svoga? Ili ti, što prezireš brata svoga? Ta svi ćemo stati pred sudište Božje.  <span class="brojRetka" id="11">11</span>Jer pisano je:</p><p class="noviRedak"> </p><p class="stih1">Života mi moga, govori Gospodin,</p><p class="stih2">prignut će se preda mnom svako koljeno</p><p class="stih2">i svaki će jezik priznati Boga.</p><p class="noviRedak"> </p><p class="pocetakParagrafa"> <span class="brojRetka" id="12">12</span>Svaki će dakle od nas za sebe Bogu dati račun.</p><p class="noviRedak"> <h4>Nikoga ne uznemirujte</h4><p class="pocetakParagrafa"> <span class="brojRetka" id="13">13</span>Dakle, ne sudimo više jedan drugoga, nego radije sudite o tome da ne valja postavljati bratu stupice ili spoticala.  <span class="brojRetka" id="14">14</span>Znam i uvjeren sam u Gospodinu: ništa samo od sebe nije nečisto. Samo je onomu nečisto tko to smatra nečistim.  <span class="brojRetka" id="15">15</span>Doista, ako je poradi hrane tvoj brat ražalošćen, već nisi na putu ljubavi. Ne upropašćuj tom svojom hranom onoga za koga je Krist umro!</p><p class="pocetakParagrafa"> <span class="brojRetka" id="16">16</span>Nemojte da se pogrđuje vaše dobro!  <span class="brojRetka" id="17">17</span>Ta kraljevstvo Božje nije jelo ili piće, nego pravednost, mir i radost u Duhu Svetome.  <span class="brojRetka" id="18">18</span>Da, tko tako Kristu služi, mio je Bogu i cijene ga ljudi.  <span class="brojRetka" id="19">19</span>Nastojmo stoga promicati mir i uzajamno izgrađivanje!  <span class="brojRetka" id="20">20</span>Ne razaraj djela Božjega poradi hrane! Sve je, istina, čisto, ali je zlo za onoga tko na sablazan jede.  <span class="brojRetka" id="21">21</span>Dobro je ne jesti mesa i ne piti vina i ne uzimati ništa o što se tvoj brat spotiče.</p><p class="pocetakParagrafa"> <span class="brojRetka" id="22">22</span>Ti imaš uvjerenje. Za sebe ga imaj pred Bogom. Blago onomu tko samoga sebe ne osuđuje u onom na što se odlučuje!  <span class="brojRetka" id="23">23</span>Jede li tko dvoumeći, osudio se jer ne radi iz uvjerenja. A sve što nije iz uvjerenja, grijeh je.</p></p>