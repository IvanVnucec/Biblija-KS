<h4>Židovi nisu priznali pravednosti Božje</h4><p class="pocetakParagrafa"> <span class="brojRetka" id="1">1</span>Braćo! Želja je srca moga i molitva Bogu za njih: da se spase.  <span class="brojRetka" id="2">2</span>Svjedočim doista za njih: imaju revnosti Božje, ali ne u pravom razumijevanju.  <span class="brojRetka" id="3">3</span>Ne priznajući, doista, Božje pravednosti i tražeći uspostaviti svoju, pravednosti se Božjoj ne podložiše.  <span class="brojRetka" id="4">4</span>Jer dovršetak je Zakona Krist – na opravdanje svakomu tko vjeruje.</p><p class="noviRedak"> <h4>Mojsije o pravednosti Božjoj</h4><p class="pocetakParagrafa"> <span class="brojRetka" id="5">5</span>Da, Mojsije piše o onoj pravednosti iz Zakona: Tko je vrši, naći će život u njoj.  <span class="brojRetka" id="6">6</span>A pravednost iz vjere ovako veli: Nemoj reći u srcu svom: Tko će se popeti na nebo – to jest Krista svesti?  <span class="brojRetka" id="7">7</span>Ili: Tko će sići u bezdan – to jest izvesti Krista od mrtvih?  <span class="brojRetka" id="8">8</span>Nego što veli? Blizu ti je Riječ, u ustima tvojim i u srcu tvome – to jest Riječ vjere koju propovijedamo.</p><p class="pocetakParagrafa"> <span class="brojRetka" id="9">9</span>Jer ako ustima ispovijedaš da je Isus Gospodin, i srcem vjeruješ da ga je Bog uskrisio od mrtvih, bit ćeš spašen.  <span class="brojRetka" id="10">10</span>Doista, srcem vjerovati opravdava, a ustima ispovijedati spašava.  <span class="brojRetka" id="11">11</span>Jer veli Pismo: Tko god u nj vjeruje, neće se postidjeti.</p><p class="pocetakParagrafa"> <span class="brojRetka" id="12">12</span>Nema uistinu razlike između Židova i Grka jer jedan je Gospodin sviju, bogat prema svima koji ga prizivlju.  <span class="brojRetka" id="13">13</span>Jer: Tko god prizove ime Gospodnje, bit će spašen.</p><p class="noviRedak"> <h4>Imali su dovoljno svjetla</h4><p class="pocetakParagrafa"> <span class="brojRetka" id="14">14</span>Ali kako da prizovu onoga u koga ne povjerovaše? A kako da povjeruju u onoga koga nisu čuli? Kako pak da čuju bez propovjednika?  <span class="brojRetka" id="15">15</span>A kako propovijedati bez poslanja? Tako je pisano:</p><p class="noviRedak"> </p><p class="stih1">Kako li su ljupke noge</p><p class="stih2">onih koji donose blagovijest dobra.</p><p class="noviRedak"> </p><p class="pocetakParagrafa"> <span class="brojRetka" id="16">16</span>Ali nisu svi poslušali blagovijesti – evanđelja! Zaista, Izaija veli: Gospodine, tko povjerova našoj poruci?</p><p class="noviRedak"> </p><p class="pocetakParagrafa"> <span class="brojRetka" id="17">17</span>Dakle: vjera po poruci, a poruka riječju Kristovom.</p><h4>Nemaju isprike</h4><p class="stih1"> <span class="brojRetka" id="18">18</span>Nego pitam: Zar nisu čuli? Dapače!</p><p class="stih1">Po svoj zemlji razliježe se jeka,</p><p class="stih2">riječi njihove sve do nakraj svijeta.</p><p class="noviRedak"> </p><p class="pocetakParagrafa"> <span class="brojRetka" id="19">19</span>Onda pitam: Zar Izrael nije shvatio? Najprije Mojsije veli:</p><p class="noviRedak"> </p><p class="stih1">Ja ću vas na ljubomor</p><p class="stih2">izazvati pukom ništavnim,</p><p class="stih2">razdražit ću vas glupim nekim narodom.</p><p class="noviRedak"> </p><p class="pocetakParagrafa"> <span class="brojRetka" id="20">20</span>Izaija pak hrabro veli:</p><p class="noviRedak"> </p><p class="stih1">Nađoše me koji me ne tražahu, </p><p class="stih2">objavih se onima koji me ne pitahu.</p><p class="noviRedak"> </p><p class="pocetakParagrafa"> <span class="brojRetka" id="21">21</span>A Izraelu veli:</p><p class="noviRedak"> </p><p class="stih1">Cio dan pružah ruku narodu</p><p class="stih2">nepokornom i buntovnom.</p></p></p>