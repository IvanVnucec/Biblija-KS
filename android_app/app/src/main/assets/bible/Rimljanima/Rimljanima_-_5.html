<h3>B. SPASENJE</h3><h4>Opravdanje zalog spasenja</h4><p class="pocetakParagrafa"> <span class="brojRetka" id="1">1</span>Opravdani dakle vjerom, u miru smo s Bogom po Gospodinu našem Isusu Kristu.  <span class="brojRetka" id="2">2</span>Po njemu imamo u vjeri i pristup u ovu milost u kojoj stojimo i dičimo se nadom slave Božje.  <span class="brojRetka" id="3">3</span>I ne samo to! Mi se dičimo i u nevoljama jer znamo: nevolja rađa postojanošću,  <span class="brojRetka" id="4">4</span>postojanost prokušanošću, prokušanost nadom.  <span class="brojRetka" id="5">5</span>Nada pak ne postiđuje. Ta ljubav je Božja razlivena u srcima našim po Duhu Svetom koji nam je dan!  <span class="brojRetka" id="6">6</span>Doista, dok mi još bijasmo nemoćni, Krist je, već u to vrijeme, za nas bezbožnike umro.  <span class="brojRetka" id="7">7</span>Zbilja, jedva bi tko za pravedna umro; možda bi se za dobra tko i odvažio umrijeti.  <span class="brojRetka" id="8">8</span>A Bog pokaza ljubav svoju prema nama ovako: dok još bijasmo grešnici, Krist za nas umrije.  <span class="brojRetka" id="9">9</span>Koliko li ćemo se više sada, pošto smo opravdani krvlju njegovom, spasiti po njemu od srdžbe?  <span class="brojRetka" id="10">10</span>Doista, ako se s Bogom pomirismo po smrti Sina njegova dok još bijasmo neprijatelji, mnogo ćemo se više, pomireni, spasiti životom njegovim.  <span class="brojRetka" id="11">11</span>I ne samo to! Dičimo se u Bogu po Gospodinu našemu Isusu Kristu po kojem zadobismo pomirenje.</p><p class="noviRedak"> <h3>1. OSLOBOĐENJE OD GRIJEHA, SMRTI I ZAKONA</h3><h4>Adam i Krist</h4><p class="pocetakParagrafa"> <span class="brojRetka" id="12">12</span>Zbog toga, kao što po jednom Čovjeku uđe u svijet grijeh i po grijehu smrt, i time što svi sagriješiše, na sve ljude prijeđe smrt...  <span class="brojRetka" id="13">13</span>Doista, do Zakona bilo je grijeha u svijetu, ali se grijeh ne ubraja kad nema zakona.  <span class="brojRetka" id="14">14</span>Da, ali smrt je od Adama do Mojsija doista kraljevala i nad onima koji ne sagriješiše prekršajem sličnim kao Adam, koji je pralik Onoga koji ima doći.</p><p class="pocetakParagrafa"> <span class="brojRetka" id="15">15</span>Ali s darom nije kao s grijehom. Jer ako su grijehom jednoga mnogi umrli, mnogo se obilatije na sve razlila milost Božja, milost darovana u jednom čovjeku, Isusu Kristu.  <span class="brojRetka" id="16">16</span>I dar – to nije kao kad je ono jedan sagriješio: jer presuda nakon jednoga grijeha posta osudom, a dar nakon mnogih grijeha – opravdanjem.  <span class="brojRetka" id="17">17</span>Uistinu, ako grijehom jednoga smrt zakraljeva – po jednome, mnogo će više oni koji primaju izobilje milosti i dara pravednosti kraljevati u životu – po Jednome, Isusu Kristu.</p><p class="pocetakParagrafa"> <span class="brojRetka" id="18">18</span>Dakle, grijeh jednoga – svim ljudima na osudu, tako i pravednost Jednoga – svim ljudima na opravdanje, na život!  <span class="brojRetka" id="19">19</span>Doista, kao što su neposluhom jednoga čovjeka mnogi postali grešnici tako će i posluhom Jednoga mnogi postati pravednici.</p><p class="pocetakParagrafa"> <span class="brojRetka" id="20">20</span>A zakon nadođe da se umnoži grijeh. Ali gdje se umnožio grijeh, nadmoćno izobilova milost:  <span class="brojRetka" id="21">21</span>kao što grijeh zakraljeva smrću, da tako i milost kraljuje pravednošću za život vječni po Isusu Kristu Gospodinu našemu.</p></p>