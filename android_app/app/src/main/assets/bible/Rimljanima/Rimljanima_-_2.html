<h4>Nad Židovima</h4><p class="pocetakParagrafa"> <span class="brojRetka" id="1">1</span>Zato nemaš isprike, čovječe koji sudiš, tko god ti bio. Jer time što drugoga sudiš, sebe osuđuješ: ta to isto činiš ti što sudiš.</p><p class="pocetakParagrafa"> <span class="brojRetka" id="2">2</span>Znamo pak: Bog po istini sudi one koji takvo što čine.  <span class="brojRetka" id="3">3</span>Misliš li da ćeš izbjeći sudu Božjemu, ti čovječe što sudiš one koji takvo što čine, a sam to isto činiš?  <span class="brojRetka" id="4">4</span>Ili prezireš bogatstvo dobrote, strpljivosti i velikodušnosti njegove ne shvaćajući da te dobrota Božja k obraćenju privodi?  <span class="brojRetka" id="5">5</span>Tvrdokornošću svojom i srcem koje neće obraćenja zgrćeš na se gnjev za Dan gnjeva i objavljenja pravedna suda Boga  <span class="brojRetka" id="6">6</span>koji će uzvratiti svakom po djelima: <span class="brojRetka" id="7">7</span>onima koji postojanošću u dobrim djelima ištu slavu, čast i neraspadljivost – život vječni;  <span class="brojRetka" id="8">8</span>buntovnicima pak i nepokornima istini, a pokornima nepravdi – gnjev i srdžba!  <span class="brojRetka" id="9">9</span>Nevolja i tjeskoba na svaku dušu čovječju koja čini zlo, na Židova najprije, pa na Grka;  <span class="brojRetka" id="10">10</span>a slava, čast i mir svakomu koji čini dobro, Židovu najprije, pa Grku!  <span class="brojRetka" id="11">11</span>Ta u Boga nema pristranosti.</p><p class="noviRedak"> <h4>Unatoč Zakonu</h4><p class="pocetakParagrafa"> <span class="brojRetka" id="12">12</span>Uistinu, koji bez Zakona sagriješiše, bez Zakona će i propasti; i koji pod Zakonom sagriješiše, po Zakonu će biti suđeni.  <span class="brojRetka" id="13">13</span>Ne, pred Bogom nisu pravedni slušatelji Zakona, nego – izvršitelji će Zakona biti opravdani.  <span class="brojRetka" id="14">14</span>Ta kad se god pogani, koji nemaju Zakona, po naravi drže Zakona, i nemajući Zakona, oni su sami sebi Zakon:  <span class="brojRetka" id="15">15</span>pokazuju da je ono što Zakon nalaže upisano u srcima njihovim. O tom svjedoči i njihova savjest, a i prosuđivanja kojima se među sobom optužuju ili brane.  <span class="brojRetka" id="16">16</span>To će se očitovati na Dan u koji će, po mojem evanđelju, Bog po Isusu Kristu suditi ono što je skriveno u ljudima.</p><p class="noviRedak"> <h4>Židov kao i poganin</h4><p class="pocetakParagrafa"> <span class="brojRetka" id="17">17</span>Ako pak ti koji se Židovom nazivaš, koji mirno počivaš na Zakonu i dičiš se Bogom,  <span class="brojRetka" id="18">18</span>koji poznaješ Volju i iz Zakona poučen razlučuješ što je bolje  <span class="brojRetka" id="19">19</span>te si uvjeren da si vođa slijepih, svjetlo onih u tami,  <span class="brojRetka" id="20">20</span>odgojitelj nerazumnih, učitelj nejačadi jer u Zakonu imaš oličenje znanja i istine;  <span class="brojRetka" id="21">21</span>ti, dakle, koji drugoga učiš, sam sebe ne učiš! Ti koji propovijedaš da se ne krade, kradeš!  <span class="brojRetka" id="22">22</span>Ti koji zabranjuješ preljub, preljub počinjaš! Ti komu su odvratni kumiri, pljačkaš hramove!  <span class="brojRetka" id="23">23</span>Ti koji se Zakonom dičiš, kršenjem toga Zakona Boga obeščašćuješ!  <span class="brojRetka" id="24">24</span>Doista, kako je pisano, ime se Božje zbog vas huli među narodima.</p><p class="noviRedak"> <h4>Unatoč obrezanju</h4><p class="pocetakParagrafa"> <span class="brojRetka" id="25">25</span>Da, obrezanje koristi ako vršiš Zakon; ako pak kršiš Zakon, obrezanje tvoje postalo je neobrezanje.  <span class="brojRetka" id="26">26</span>Ako dakle neobrezani opslužuje propise Zakona, neće li se njegovo neobrezanje smatrati obrezanjem?  <span class="brojRetka" id="27">27</span>I onaj koji je podrijetlom neobrezanik, a ispunja Zakon, sudit će tebi koji si, uza sve slovo i obrezanje, prijestupnik Zakona.  <span class="brojRetka" id="28">28</span>Ta nije Židov tko je Židov naizvana i nije obrezanje ono izvana,  <span class="brojRetka" id="29">29</span>na tijelu, nego pravi je Židov u nutrini i pravo je obrezanje u srcu, po duhu, ne po slovu. Pohvala mu nije od ljudi, nego od Boga.</p></p></p></p>