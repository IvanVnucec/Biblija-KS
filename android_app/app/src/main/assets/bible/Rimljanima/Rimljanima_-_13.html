<h4>Poslušnost vlastima</h4><p class="pocetakParagrafa"> <span class="brojRetka" id="1">1</span>Svaka duša neka se podlaže vlastima nad sobom. Jer nema vlasti doli od Boga: koje postoje, od Boga su postavljene.  <span class="brojRetka" id="2">2</span>Stoga tko se suprotstavlja vlasti, Božjoj se odredbi protivi; koji se pak protive, sami će na se navući osudu.  <span class="brojRetka" id="3">3</span>Vladari doista nisu strah i trepet zbog dobra, nego zbog zla djela. Hoćeš li se ne bojati vlasti? Dobro čini pa ćeš imati pohvalu od nje!  <span class="brojRetka" id="4">4</span>Ta Božji je ona poslužitelj – tebi na dobro. Ako li zlo činiš, strahuj! Ne nosi uzalud mača! Božji je ona poslužitelj: gnjev njegov iskaljuje na onome koji zlo čini.  <span class="brojRetka" id="5">5</span>Treba se stoga podlagati, ne samo zbog gnjeva nego i zbog savjesti.  <span class="brojRetka" id="6">6</span>Zato i poreze plaćate: ta službenici su Božji oni koji se time bave.  <span class="brojRetka" id="7">7</span>Dajte svakomu što mu pripada: komu porez – porez, komu carina – carina, komu poštovanje – poštovanje, komu čast – čast.</p><p class="noviRedak"> <h4>Ljubav – ispunjenje Zakona</h4><p class="pocetakParagrafa"> <span class="brojRetka" id="8">8</span>Nikomu ništa ne dugujte, osim da jedni druge ljubite. Jer tko drugoga ljubi, ispunio je Zakon.  <span class="brojRetka" id="9">9</span>Uistinu: Ne čini preljuba! Ne ubij! Ne ukradi! Ne poželi! I ima li koja druga zapovijed, sažeta je u ovoj riječi: Ljubi svoga bližnjega kao sebe samoga. <span class="brojRetka" id="10">10</span>Ljubav bližnjemu zla ne čini. Punina dakle Zakona jest ljubav.</p><p class="noviRedak"> <h4>Kršćanin dijete svjetlosti</h4><p class="pocetakParagrafa"> <span class="brojRetka" id="11">11</span>To tim više što shvaćate ovaj čas: vrijeme je već da se oda sna prenemo jer nam je sada spasenje bliže nego kad povjerovasmo.  <span class="brojRetka" id="12">12</span>Noć poodmače, dan se približi! Odložimo dakle djela tame i zaodjenimo se oružjem svjetlosti.  <span class="brojRetka" id="13">13</span>Kao po danu pristojno hodimo, ne u pijankama i pijančevanjima, ne u priležništvima i razvratnostima, ne u svađi i ljubomoru,  <span class="brojRetka" id="14">14</span>nego zaodjenite se Gospodinom Isusom Kristom i, u brizi za tijelo, ne pogodujte požudama.</p></p></p>