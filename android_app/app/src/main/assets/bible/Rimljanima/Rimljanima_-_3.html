<h4>Unatoč obećanjima Božjim</h4><p class="pocetakParagrafa"> <span class="brojRetka" id="1">1</span>Koja je dakle prednost Židova? Ili kakva korist od obrezanja?  <span class="brojRetka" id="2">2</span>Velika u svakom pogledu. Ponajprije: povjerena su im obećanja Božja.  <span class="brojRetka" id="3">3</span>Da, a što ako su se neki iznevjerili? Neće li njihova nevjernost obeskrijepiti vjernost Božju?  <span class="brojRetka" id="4">4</span>Nipošto! Nego neka Bog bude istinit, a svaki čovjek lažac, kao što je pisano:</p><p class="noviRedak"> </p><p class="stih1">Da pravedan budeš po obećanjima svojim</p><p class="stih2">i pobijediš kada te sudili budu.</p><p class="noviRedak"> </p><p class="pocetakParagrafa"> <span class="brojRetka" id="5">5</span>Ako pak naša nepravednost ističe Božju pravednost, što ćemo na to reći? Nije li onda – po ljudsku govorim – nepravedan Bog koji daje maha gnjevu?  <span class="brojRetka" id="6">6</span>Nipošto! Ta kako će inače Bog suditi svijet?  <span class="brojRetka" id="7">7</span>Ako je, doista, istina Božja po mojoj lažljivosti obilno zasjala njemu na slavu, zašto da ja još budem suđen kao grešnik?  <span class="brojRetka" id="8">8</span>I zar da ne »činimo zlo da dođe dobro«, kako nas kleveću i kako neki kažu da govorimo? Sud ih pravedni čeka!</p><p class="noviRedak"> <h4>Svi su grešni</h4><p class="pocetakParagrafa"> <span class="brojRetka" id="9">9</span>Što dakle? Imamo li prednost? Ne baš! Jer upravo optužismo sve, i Židove i Grke, da su pod grijehom,  <span class="brojRetka" id="10">10</span>kao što je pisano:</p><p class="noviRedak"> </p><p class="stih1">Nema pravedna ni jednoga,</p><p class="stih2"> <span class="brojRetka" id="11">11</span>nema razumna,</p><p class="stih2">nema ga tko bi Boga tražio.</p><p class="stih1"> <span class="brojRetka" id="12">12</span>Svi skrenuše, svi se zajedno pokvariše,</p><p class="stih2">nitko da čini dobro –</p><p class="stih2">nijednoga nema.</p><p class="stih1"> <span class="brojRetka" id="13">13</span>Grob otvoren grlo je njihovo,</p><p class="stih2">jezikom lažno laskaju,</p><p class="stih1">pod usnama im je otrov ljutičin,</p><p class="stih2"> <span class="brojRetka" id="14">14</span>usta im puna kletve i grkosti;</p><p class="stih1"> <span class="brojRetka" id="15">15</span>noge im hitre da krv proliju,</p><p class="stih2"> <span class="brojRetka" id="16">16</span>razvaline i nevolja na njinim su putima,</p><p class="stih1"> <span class="brojRetka" id="17">17</span>put mira oni ne poznaju,</p><p class="stih2"> <span class="brojRetka" id="18">18</span>straha Božjega nemaju pred očima.</p><p class="noviRedak"> </p><p class="pocetakParagrafa"> <span class="brojRetka" id="19">19</span>A znamo: što god Zakon veli, govori onima pod Zakonom, da svaka usta umuknu i sav svijet bude krivac pred Bogom.  <span class="brojRetka" id="20">20</span>Zato se po djelima Zakona nitko neće opravdati pred njim. Uistinu, po Zakonu – samo spoznaja grijeha!</p><p class="noviRedak"> <h3>2. PRAVEDNOST BOŽJA I VJERA</h3><h4>Objavljenje spasiteljske pravednosti Božje</h4><p class="pocetakParagrafa"> <span class="brojRetka" id="21">21</span>Sada se pak izvan Zakona očitovala pravednost Božja, posvjedočena Zakonom i Prorocima,  <span class="brojRetka" id="22">22</span>pravednost Božja po vjeri Isusa Krista, prema svima koji vjeruju. Ne, nema razlike!  <span class="brojRetka" id="23">23</span>Svi su zaista sagriješili i potrebna im je slava Božja;  <span class="brojRetka" id="24">24</span>opravdani su besplatno, njegovom milošću po otkupljenju u Kristu Isusu.  <span class="brojRetka" id="25">25</span>Njega je Bog izložio da krvlju svojom bude Pomirilište po vjeri. Htio je tako očitovati svoju pravednost kojom je u svojoj božanskoj strpljivosti propuštao dotadašnje grijehe;  <span class="brojRetka" id="26">26</span>htio je očitovati svoju pravednost u sadašnje vrijeme – da bude pravedan i da opravdava onoga koji je od vjere Isusove.</p><p class="noviRedak"> <h4>Uloga vjere</h4><p class="pocetakParagrafa"> <span class="brojRetka" id="27">27</span>Gdje je dakle hvastanje? Isključeno je. Po kojem zakonu? Po zakonu djelâ? Ne, nego po zakonu vjere.  <span class="brojRetka" id="28">28</span>Smatramo zaista da se čovjek opravdava vjerom bez djelâ Zakona.  <span class="brojRetka" id="29">29</span>Ili je Bog samo Bog Židovâ? Nije li i poganâ? Da, i poganâ.  <span class="brojRetka" id="30">30</span>Jer jedan je Bog: on će opravdati obrezane zbog vjere i neobrezane po vjeri.  <span class="brojRetka" id="31">31</span>Obeskrepljujemo li dakle Zakon po vjeri? Nipošto! Naprotiv, Zakon utvrđujemo.</p></p></p></p>