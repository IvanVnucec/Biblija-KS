<h4>Izraelova je nevjernost samo djelomična</h4><p class="pocetakParagrafa"> <span class="brojRetka" id="1">1</span>Pitam dakle: Zar je Bog odbacio narod svoj? Nipošto! Ta i ja sam Izraelac, iz potomstva Abrahamova, plemena Benjaminova.  <span class="brojRetka" id="2">2</span>Nije Bog odbacio naroda svojega koga predvidje. Ili zar ne znate što veli Pismo, ono o Iliji – kako se tuži Bogu na Izraela:  <span class="brojRetka" id="3">3</span>Gospode, proroke tvoje pobiše, žrtvenike tvoje porušiše; ja ostadoh sam i još mi o glavi rade. <span class="brojRetka" id="4">4</span>Pa što mu veli Božji glas? Ostavih sebi sedam tisuća ljudi koji ne prignuše koljena pred Baalom. <span class="brojRetka" id="5">5</span>Tako dakle i u sadašnje vrijeme postoji Ostatak po milosnom izboru.  <span class="brojRetka" id="6">6</span>Ako pak po milosti, nije po djelima; inače milost nije više milost!</p><p class="pocetakParagrafa"> <span class="brojRetka" id="7">7</span>Što dakle? Što Izrael ište, to nije postigao, ali izabrani postigoše. Ostali pak otvrdnuše,  <span class="brojRetka" id="8">8</span>kao što je pisano:</p><p class="noviRedak"> </p><p class="stih1">Dade im Bog duh obamrlosti,</p><p class="stih2">oči da ne vide,</p><p class="stih2">uši da ne čuju</p><p class="stih2">sve do dana današnjega.</p><p class="noviRedak"> </p><p class="pocetakParagrafa"> <span class="brojRetka" id="9">9</span>I David veli:</p><p class="noviRedak"> </p><p class="stih1">Nek im stol pred njima bude zamkom,</p><p class="stih2">i mrežom, i stupicom, i plaćom.</p><p class="stih1"> <span class="brojRetka" id="10">10</span>Nek im potamne oči da ne vide</p><p class="stih2">i leđa im zauvijek pogni!</p><p class="noviRedak"> <h4>Izraelova je nevjernost privremena</h4><p class="pocetakParagrafa"> <span class="brojRetka" id="11">11</span>Pitam dakle: jesu li posrnuli da propadnu? Nipošto! Naprotiv: po njihovu posrtaju spasenje poganima da se tako oni, Židovi, izazovu na ljubomor.  <span class="brojRetka" id="12">12</span>Pa ako je njihov posrtaj bogatstvo za svijet, i njihovo smanjenje bogatstvo za pogane, koliko li će više to biti njihov puni broj?</p><p class="pocetakParagrafa"> <span class="brojRetka" id="13">13</span>Vama pak, poganima, velim: ja kao apostol pogana službu svoju proslavljam  <span class="brojRetka" id="14">14</span>ne bih li na ljubomor izazvao njih, tijelo svoje, i spasio neke od njih.  <span class="brojRetka" id="15">15</span>Jer ako je njihovo odbačenje izmirenje svijeta, što li će biti njihovo prihvaćanje ako ne oživljenje od mrtvih?</p><p class="noviRedak"> <h4>Izrael i nevjeran ostaje izabrani narod</h4><p class="pocetakParagrafa"> <span class="brojRetka" id="16">16</span>Ako li su prvine svete, sveto je i tijesto; ako li je korijen svet, svete su i grane.  <span class="brojRetka" id="17">17</span>Pa ako su neke grane odlomljene, a ti, divlja maslina, pricijepljen umjesto njih, postao suzajedničar korijena, sočnosti masline,  <span class="brojRetka" id="18">18</span>ne uznosi se nad grane. Ako li se hoćeš uznositi – ne nosiš ti korijena, nego korijen tebe.  <span class="brojRetka" id="19">19</span>Reći ćeš na to: grane su odlomljene da se ja pricijepim.  <span class="brojRetka" id="20">20</span>Dobro! Oni su zbog nevjere odlomljeni, a ti po vjeri stojiš. Ne uznosi se, nego strahuj!  <span class="brojRetka" id="21">21</span>Jer ako Bog ne poštedje prirodnih grana, ni tebe neće poštedjeti.  <span class="brojRetka" id="22">22</span>Promotri dakle dobrotu i strogost Božju: strogost na palima, a dobrotu Božju na sebi ako ostaneš u toj dobroti, inače ćeš i ti biti odsječen.  <span class="brojRetka" id="23">23</span>A i oni, ako ne ostanu u nevjeri, bit će pricijepljeni; ta moćan je Bog da ih opet pricijepi.  <span class="brojRetka" id="24">24</span>Doista, ako si ti, po naravi divlja maslina, odsječen pa mimo narav pricijepljen na pitomu maslinu, koliko li će lakše oni po naravi biti pricijepljeni na vlastitu maslinu!</p><p class="noviRedak"> <h4>Izraelovo obraćenje</h4><p class="pocetakParagrafa"> <span class="brojRetka" id="25">25</span>Jer ne bih htio, braćo, da budete sami po sebi pametni, a da ne znate ovo otajstvo: djelomično je otvrdnuće zadesilo Izraela dok punina pogana ne uđe.  <span class="brojRetka" id="26">26</span>I tako će se cio Izrael spasiti, kako je pisano:</p><p class="noviRedak"> </p><p class="stih1">Doći će sa Siona Otkupitelj,</p><p class="stih2">odvratit će bezbožnost od Jakova.</p><p class="stih1"> <span class="brojRetka" id="27">27</span>I to će biti moj Savez s njima,</p><p class="stih2">kad uklonim grijehe njihove.</p><p class="noviRedak"> </p><p class="pocetakParagrafa"> <span class="brojRetka" id="28">28</span>U pogledu evanđelja oni su, istina, protivnici poradi vas, ali u pogledu izabranja oni su ljubimci poradi otaca.  <span class="brojRetka" id="29">29</span>Ta neopozivi su dari i poziv Božji!</p><p class="noviRedak"> <h4>Teologija povijesti</h4><p class="pocetakParagrafa"> <span class="brojRetka" id="30">30</span>Doista, kao što vi nekoć bijaste neposlušni Bogu, a sada po njihovoj neposlušnosti zadobiste milosrđe  <span class="brojRetka" id="31">31</span>tako i oni sada po milosrđu vama iskazanu postadoše neposlušni da i oni sada zadobiju milosrđe.  <span class="brojRetka" id="32">32</span>Jer Bog je sve zatvorio u neposlušnost da se svima smiluje.</p><p class="noviRedak"> <h4>Hvalospjev mudrom milosrđu Božjemu</h4><p class="pocetakParagrafa"> <span class="brojRetka" id="33">33</span>O dubino bogatstva, i mudrosti, i spoznanja Božjega! Kako li su nedokučivi sudovi i neistraživi putovi njegovi!</p><p class="noviRedak"> </p><p class="stih1"> <span class="brojRetka" id="34">34</span>Doista, tko spozna misao Gospodnju,</p><p class="stih2">tko li mu bi savjetnikom?</p><p class="stih1"> <span class="brojRetka" id="35">35</span>Ili: tko ga darom preteče</p><p class="stih2">da bi mu se uzvratiti moralo?</p><p class="noviRedak"> </p><p class="pocetakParagrafa"> <span class="brojRetka" id="36">36</span>Jer sve je od njega i po njemu i za njega! Njemu slava u vjekove! Amen.</p></p></p></p></p></p>