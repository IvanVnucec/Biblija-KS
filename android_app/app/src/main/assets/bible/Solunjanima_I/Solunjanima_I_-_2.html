<h4>Pavlovo djelovanje u Solunu</h4><p class="pocetakParagrafa"> <span class="brojRetka" id="1">1</span>Sami doista znate, braćo: naš dolazak k vama nije bio uzaludan.  <span class="brojRetka" id="2">2</span>Naprotiv, i pošto smo, kako znate, u Filipima trpjeli i bili pogrđeni, odvažismo se u Bogu našemu iznijeti vam, uz tešku borbu, evanđelje Božje.  <span class="brojRetka" id="3">3</span>Uistinu, naše poticanje ne proistječe iz zablude, ni nečistoće, ni prijevare,  <span class="brojRetka" id="4">4</span>nego kako je Bog prosudio povjeriti nam evanđelje, tako ga i navješćujemo – ne kao da želimo ugoditi ljudima, nego Bogu koji prosuđuje srca naša.  <span class="brojRetka" id="5">5</span>Nikada se zaista, kako znate, ne poslužismo ni laskavom riječju ni – Bog nam je svjedok – prikrivenom pohlepom.  <span class="brojRetka" id="6">6</span>Niti smo od ljudi iskali slavu – ni od vas, ni od drugih –  <span class="brojRetka" id="7">7</span>premda smo se mogli nametnuti kao Kristovi apostoli. Ali bili smo među vama nježni kao majka što hrani i njeguje svoju djecu.  <span class="brojRetka" id="8">8</span>Tako, puni ljubavi prema vama, htjedosmo vam predati ne samo evanđelje Božje nego i naše duše jer ste nam omiljeli.  <span class="brojRetka" id="9">9</span>Sjećate se doista, braćo, našega truda i napora. Propovijedali smo vam evanđelje Božje i radili noću i danju da ne bismo opteretili koga od vas.  <span class="brojRetka" id="10">10</span>Svjedoci ste vi i Bog kako smo se sveto, pravedno i besprijekorno vladali prema vama, vjernicima.  <span class="brojRetka" id="11">11</span>Kao što znate, svakoga smo od vas kao otac svoju djecu,  <span class="brojRetka" id="12">12</span>poticali, sokolili i zaklinjali da živite dostojno Boga koji vas pozva u svoje kraljevstvo i slavu.</p><p class="noviRedak"> <h4>Vjera i strpljivost Solunjana</h4><p class="pocetakParagrafa"> <span class="brojRetka" id="13">13</span>Zato, eto, i mi bez prestanka zahvaljujemo Bogu što ste, kad od nas primiste riječ poruke Božje, primili ne riječ ljudsku, nego kakva uistinu jest, riječ Božju koja i djeluje u vama, vjernicima.</p><p class="pocetakParagrafa"> <span class="brojRetka" id="14">14</span>Doista, vi ste, braćo, postali nasljedovatelji crkava Božjih koje su u Judeji u Kristu Isusu: i vi isto trpite od svojih suplemenika što i oni od Židova,  <span class="brojRetka" id="15">15</span>koji su i Gospodina Isusa i proroke ubili, i nas progonili, te Bogu ne ugađaju i svim se ljudima protive  <span class="brojRetka" id="16">16</span>kad nam priječe propovijedati poganima da se spase, da bi tako u svako vrijeme navršili mjeru zlodjela svojih. Ali sručio se na njih konačni gnjev.</p><p class="noviRedak"> <h3>2. NAKON ODLASKA VJEROVJESNIKA</h3> <span class="brojRetka" id="17">17</span>A mi, braćo, pošto smo za kratko vrijeme ostali bez vas – licem, ne srcem – brže se bolje, u silnoj čežnji, požurismo ugledati vaše lice.  <span class="brojRetka" id="18">18</span>Zaista, htjedosmo k vama – ja, Pavao, i jednom i dvaput – ali nas je spriječio Sotona.  <span class="brojRetka" id="19">19</span>Ta tko li će biti naša nada, radost ili vijenac dični – zar možda ne i vi? – pred Gospodinom našim Isusom o njegovu dolasku?  <span class="brojRetka" id="20">20</span>Vi ste doista slava naša i radost!</p></p>