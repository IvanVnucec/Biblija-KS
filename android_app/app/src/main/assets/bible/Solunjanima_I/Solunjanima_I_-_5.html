<h4>Budnost u iščekivanju dolaska Gospodinova</h4><p class="pocetakParagrafa"> <span class="brojRetka" id="1">1</span>A o vremenima i trenucima nije, braćo, potrebno pisati vam.  <span class="brojRetka" id="2">2</span>Ta i sami dobro znate da Dan Gospodnji dolazi baš kao kradljivac u noći.  <span class="brojRetka" id="3">3</span>Dok još budu govorili: »Mir i sigurnost«, zadesit će ih iznenadna propast kao trudovi trudnicu i neće umaći.</p><p class="pocetakParagrafa"> <span class="brojRetka" id="4">4</span>Ali vi, braćo, niste u tami, da bi vas Dan mogao zaskočiti kao kradljivac:  <span class="brojRetka" id="5">5</span>ta svi ste vi sinovi svjetlosti i sinovi dana. Nismo doista od noći ni od tame.  <span class="brojRetka" id="6">6</span>Onda i ne spavajmo kao ostali, nego bdijmo i trijezni budimo.  <span class="brojRetka" id="7">7</span>Jer koji spavaju, noću spavaju; i koji se opijaju, noću se opijaju.  <span class="brojRetka" id="8">8</span>A mi koji smo od dana, budimo trijezni, obucimo oklop vjere i ljubavi i stavimo kacigu, nadu spasenja! <span class="brojRetka" id="9">9</span>Ta Bog nas nije odredio za gnjev, nego da imamo spasenje po Gospodinu našem Isusu Kristu,  <span class="brojRetka" id="10">10</span>koji je za nas umro da – bdjeli ili spavali – zajedno s njime živimo.  <span class="brojRetka" id="11">11</span>Zato, tješite se uzajamno i izgrađujte jedan drugoga, kako i činite.</p><p class="noviRedak"> <h4>Nekoliko zahtjeva zajedničkog života</h4><p class="pocetakParagrafa"> <span class="brojRetka" id="12">12</span>Molimo vas, braćo: priznajte one koji se trude među vama, koji su vam predstojnici u Gospodinu i opominju vas;  <span class="brojRetka" id="13">13</span>s ljubavlju ih nadasve cijenite poradi njihova djela!</p><p class="pocetakParagrafa">Gajite mir među sobom!  <span class="brojRetka" id="14">14</span>Potičemo vas, braćo: opominjite neuredne, sokolite malodušne, podržavajte slabe, budite velikodušni prema svima!  <span class="brojRetka" id="15">15</span>Pazite da tko komu zlo zlom ne uzvrati, nego uvijek promičite dobro jedni prema drugima i prema svima.</p><p class="pocetakParagrafa"> <span class="brojRetka" id="16">16</span>Uvijek se radujte!  <span class="brojRetka" id="17">17</span>Bez prestanka se molite!  <span class="brojRetka" id="18">18</span>U svemu zahvaljujte! Jer to je za vas volja Božja u Kristu Isusu.</p><p class="pocetakParagrafa"> <span class="brojRetka" id="19">19</span>Duha ne trnite,  <span class="brojRetka" id="20">20</span>proroštava ne prezirite!  <span class="brojRetka" id="21">21</span>Sve provjeravajte: dobro zadržite,  <span class="brojRetka" id="22">22</span>svake se sjene zla klonite!</p><p class="noviRedak"> <h3>ZAVRŠNA ŽELJA I POZDRAV</h3> <span class="brojRetka" id="23">23</span>A sam Bog mira neka vas posvema posveti i cijelo vaše biće – duh vaš i duša i tijelo – neka se besprijekornim, savršenim sačuva za dolazak Gospodina našega Isusa Krista.  <span class="brojRetka" id="24">24</span>Vjeran je Onaj tko vas poziva: on će to i učiniti.</p><p class="pocetakParagrafa"> <span class="brojRetka" id="25">25</span>Braćo, molite i za nas!</p><p class="pocetakParagrafa"> <span class="brojRetka" id="26">26</span>Pozdravite svu braću cjelovom svetim.</p><p class="pocetakParagrafa"> <span class="brojRetka" id="27">27</span>Zaklinjem vas u Gospodinu: neka se ova poslanica pročita svoj braći.</p><p class="pocetakParagrafa"> <span class="brojRetka" id="28">28</span>Milost Gospodina našega Isusa Krista s vama!</p></p>