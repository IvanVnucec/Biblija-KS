<h2>II. SMJERNICE I POTICAJI</h2><h4>Svetost, čistoća i ljubav</h4><p class="pocetakParagrafa"> <span class="brojRetka" id="1">1</span>Uostalom, braćo, molimo vas i zaklinjemo u Gospodinu Isusu: primili ste od nas kako treba da živite da biste ugodili Bogu. Vi tako i živite pa sve više napredujete!  <span class="brojRetka" id="2">2</span>Ta znate koje smo vam zapovijedi dali u Gospodinu Isusu.  <span class="brojRetka" id="3">3</span>Doista, ovo je volja Božja: vaše posvećenje – da se suzdržavate od bludnosti,  <span class="brojRetka" id="4">4</span>da svatko od vas zna svoje tijelo posjedovati u svetosti i poštovanju,  <span class="brojRetka" id="5">5</span>a ne u pohotnoj strasti kao pogani koji ne poznaju Boga, <span class="brojRetka" id="6">6</span>pa time ne prikraćivati i varati svoga brata. Jer Gospodin je osvetnik za sve to, kao što vam već rekosmo i posvjedočismo.  <span class="brojRetka" id="7">7</span>Bog nas, doista, nije pozvao na nečistoću, nego na svetost.  <span class="brojRetka" id="8">8</span>Prema tome, tko to odbacuje, ne odbacuje čovjeka, nego Boga koji svoga Duha Svetoga udahnjuje u vas.</p><p class="pocetakParagrafa"> <span class="brojRetka" id="9">9</span>A o bratoljublju vam nije potrebno pisati. Ta i sami ste od Boga naučili ljubiti jedni druge,  <span class="brojRetka" id="10">10</span>a to doista i činite prema svoj braći u cijeloj Makedoniji. Samo vas, braćo, potičemo da u tom još više uznapredujete  <span class="brojRetka" id="11">11</span>pa da se trsite mirno živjeti, svoje činiti i raditi svojim rukama, kako smo vam zapovjedili,  <span class="brojRetka" id="12">12</span>te tako časno živite prema onima vani i nikoga ne trebate.</p><p class="noviRedak"> <h4>Uskrsnuće o Kristovu dolasku</h4><p class="pocetakParagrafa"> <span class="brojRetka" id="13">13</span>Nećemo da budete u neznanju, braćo, o onima koji su usnuli, da ne tugujete kao drugi koji nemaju nade.  <span class="brojRetka" id="14">14</span>Doista, ako vjerujemo da je Isus umro i uskrsnuo, onda će Bog i one koji usnuše u Isusu, privesti zajedno s njime.  <span class="brojRetka" id="15">15</span>Ovo vam uistinu velimo po riječi Gospodnjoj: mi živi, preostali za dolazak Gospodnji, nećemo preteći onih koji su usnuli.  <span class="brojRetka" id="16">16</span>Jer sam će Gospodin – na zapovijed, na glas arkanđelov, na zov trublje Božje – sići s neba. I najprije će uskrsnuti mrtvi u Kristu,  <span class="brojRetka" id="17">17</span>a zatim ćemo mi živi, preostali, zajedno s njima biti poneseni na oblacima u susret Gospodinu, u zrak. I tako ćemo uvijek biti s Gospodinom.  <span class="brojRetka" id="18">18</span>Tješite se dakle uzajamno ovim riječima!</p></p>