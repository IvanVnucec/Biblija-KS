<h3>3. RED NA VJERSKIM SASTANCIMA</h3><h4>Nošenje prijevjesa</h4><p class="pocetakParagrafa"> <span class="brojRetka" id="1">1</span>Nasljedovatelji moji budite, kao što sam i ja Kristov.  <span class="brojRetka" id="2">2</span>Hvalim vas što me se u svemu sjećate i držite se predajâ kako vam predadoh.  <span class="brojRetka" id="3">3</span>Ali htio bih da znate: svakomu je mužu glava Krist, glava ženi muž, a glava Kristu Bog.  <span class="brojRetka" id="4">4</span>Svaki muž koji se moli ili prorokuje pokrivene glave, sramoti glavu svoju.  <span class="brojRetka" id="5">5</span>Svaka pak žena koja se moli ili prorokuje gologlava, sramoti glavu svoju. Ta to je isto kao da je obrijana.  <span class="brojRetka" id="6">6</span>Jer ako se žena ne pokriva, neka se šiša; ako li je pak ružno ženi šišati se ili brijati, neka se pokrije.  <span class="brojRetka" id="7">7</span>A muž ne mora pokrivati glave, ta slika je i slava Božja; a žena je slava muževa.  <span class="brojRetka" id="8">8</span>Jer nije muž od žene, nego žena od muža.  <span class="brojRetka" id="9">9</span>I nije stvoren muž radi žene, nego žena radi muža.  <span class="brojRetka" id="10">10</span>Zato žena treba da ima »vlast« na glavi poradi anđela.  <span class="brojRetka" id="11">11</span>Ipak, u Gospodinu – ni žena bez muža, ni muž bez žene!  <span class="brojRetka" id="12">12</span>Jer kao što je žena od muža, tako je i muž po ženi; a sve je od Boga.  <span class="brojRetka" id="13">13</span>Sami sudite dolikuje li da se žena gologlava Bogu moli?  <span class="brojRetka" id="14">14</span>Ne uči li nas i sama narav da je mužu sramota ako goji kosu?  <span class="brojRetka" id="15">15</span>A ženi je dika ako je goji jer kosa joj je dana mjesto prijevjesa.  <span class="brojRetka" id="16">16</span>Ako je kome do prepirke, takva običaja mi nemamo, a ni Crkve Božje.</p><p class="noviRedak"> <h4>Gospodnja večera</h4><p class="pocetakParagrafa"> <span class="brojRetka" id="17">17</span>Kad već dajem ta upozorenja, ne mogu pohvaliti što se ne sastajete na bolje, nego na gore.  <span class="brojRetka" id="18">18</span>Ponajprije čujem, djelomično i vjerujem: kad se okupite na Sastanak, da su među vama razdori.  <span class="brojRetka" id="19">19</span>Treba doista da i podjelâ bude među vama da se očituju prokušani među vama.  <span class="brojRetka" id="20">20</span>Kad se dakle tako zajedno sastajete, to nije blagovanje Gospodnje večere:  <span class="brojRetka" id="21">21</span>ta svatko se pri blagovanju prihvati svoje večere te jedan gladuje, a drugi se opija.  <span class="brojRetka" id="22">22</span>Zar nemate kuća da jedete i pijete? Ili Crkvu Božju prezirete i postiđujete one koji nemaju? Što da vam kažem? Da vas pohvalim? U tom vas ne hvalim.</p><p class="pocetakParagrafa"> <span class="brojRetka" id="23">23</span>Doista, ja od Gospodina primih što vama predadoh: Gospodin Isus one noći kad bijaše predan uze kruh,  <span class="brojRetka" id="24">24</span>zahvalivši razlomi i reče: »Ovo je tijelo moje – za vas. Ovo činite meni na spomen.«  <span class="brojRetka" id="25">25</span>Tako i čašu po večeri govoreći: »Ova čaša novi je Savez u mojoj krvi. Ovo činite kad god pijete, meni na spomen.«  <span class="brojRetka" id="26">26</span>Doista, kad god jedete ovaj kruh i pijete čašu, smrt Gospodnju navješćujete dok on ne dođe.  <span class="brojRetka" id="27">27</span>Stoga, tko god jede kruh ili pije čašu Gospodnju nedostojno, bit će krivac tijela i krvi Gospodnje.  <span class="brojRetka" id="28">28</span>Neka se dakle svatko ispita pa tada od kruha jede i iz čaše pije.  <span class="brojRetka" id="29">29</span>Jer tko jede i pije, sud sebi jede i pije ako ne razlikuje Tijela.  <span class="brojRetka" id="30">30</span>Zato su među vama mnogi nejaki i nemoćni, i spavaju mnogi.  <span class="brojRetka" id="31">31</span>Jer kad bismo sami sebe sudili, ne bismo bili suđeni.  <span class="brojRetka" id="32">32</span>A kad nas sudi Gospodin, odgaja nas da ne budemo sa svijetom osuđeni.  <span class="brojRetka" id="33">33</span>Zato, braćo moja, kad se sastajete na blagovanje, pričekajte jedni druge.  <span class="brojRetka" id="34">34</span>Je li tko gladan, kod kuće neka jede da se ne sastajete na osudu.</p><p class="pocetakParagrafa">Drugo ću urediti kada dođem.</p></p>