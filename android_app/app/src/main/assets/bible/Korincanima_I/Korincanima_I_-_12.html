<h4>Dari Duha</h4><p class="pocetakParagrafa"> <span class="brojRetka" id="1">1</span>O darima Duha ne bih, braćo, htio da budete u neznanju.  <span class="brojRetka" id="2">2</span>Znate kako ste se dok bijaste pogani, zavedeni, zanosili nijemim idolima.  <span class="brojRetka" id="3">3</span>Zato vam obznanjujem: nitko tko u Duhu Božjem govori ne kaže: »Prokletstvo Isusu«. I nitko ne može reći: »Gospodin Isus« osim u Duhu Svetom.  <span class="brojRetka" id="4">4</span>Različiti su dari, a isti Duh;  <span class="brojRetka" id="5">5</span>i različite službe, a isti Gospodin;  <span class="brojRetka" id="6">6</span>i različita djelovanja, a isti Bog koji čini sve u svima.  <span class="brojRetka" id="7">7</span>A svakomu se daje očitovanje Duha na korist.  <span class="brojRetka" id="8">8</span>Doista, jednomu se po Duhu daje riječ mudrosti, drugomu riječ spoznanja po tom istom Duhu;  <span class="brojRetka" id="9">9</span>drugomu vjera u tom istom Duhu, drugomu dari liječenja u tom jednom Duhu;  <span class="brojRetka" id="10">10</span>drugomu čudotvorstva, drugomu prorokovanje, drugomu razlučivanje duhova, drugomu različiti jezici, drugomu tumačenje jezika.  <span class="brojRetka" id="11">11</span>A sve to djeluje jedan te isti Duh dijeleći svakomu napose kako hoće.</p><p class="noviRedak"> <h4>Usporedba s tijelom</h4><p class="pocetakParagrafa"> <span class="brojRetka" id="12">12</span>Doista, kao što je tijelo jedno te ima mnogo udova, a svi udovi tijela iako mnogi, jedno su tijelo – tako i Krist.  <span class="brojRetka" id="13">13</span>Ta u jednom Duhu svi smo u jedno tijelo kršteni, bilo Židovi, bilo Grci, bilo robovi, bilo slobodni. I svi smo jednim Duhom napojeni.  <span class="brojRetka" id="14">14</span>Ta ni tijelo nije jedan ud, nego mnogi.  <span class="brojRetka" id="15">15</span>Rekne li noga: »Nisam ruka, nisam od tijela«, zar zbog toga nije od tijela?  <span class="brojRetka" id="16">16</span>I rekne li uho: »Nisam oko, nisam od tijela«, zar zbog toga nije od tijela?  <span class="brojRetka" id="17">17</span>Kad bi sve tijelo bilo oko, gdje bi bio sluh? Kad bi sve bilo sluh, gdje bi bio njuh?  <span class="brojRetka" id="18">18</span>A ovako, Bog je rasporedio udove, svaki od njih u tijelu, kako je htio.  <span class="brojRetka" id="19">19</span>Kad bi svi bili jedan ud, gdje bi bilo tijelo?  <span class="brojRetka" id="20">20</span>A ovako, mnogi udovi – jedno tijelo!  <span class="brojRetka" id="21">21</span>Ne može oko reći ruci: »Ne trebam te«, ili pak glava nogama: »Ne trebam vas.«  <span class="brojRetka" id="22">22</span>Naprotiv, mnogo su potrebniji udovi tijela koji izgledaju slabiji.  <span class="brojRetka" id="23">23</span>A udove koje smatramo nečasnijima, okružujemo većom čašću. I s nepristojnima se pristojnije postupa,  <span class="brojRetka" id="24">24</span>a pristojni toga ne trebaju. Nego, Bog je tako sastavio tijelo da je posljednjem udu dao izobilniju čast  <span class="brojRetka" id="25">25</span>da ne bude razdora u tijelu, nego da se udovi jednako brinu jedni za druge.  <span class="brojRetka" id="26">26</span>I ako trpi jedan ud, trpe zajedno svi udovi; ako li se slavi jedan ud, raduju se zajedno svi udovi.</p><p class="pocetakParagrafa"> <span class="brojRetka" id="27">27</span>A vi ste tijelo Kristovo i, pojedinačno, udovi.  <span class="brojRetka" id="28">28</span>I neke postavi Bog u Crkvi: prvo za apostole, drugo za proroke, treće za učitelje; onda čudesa, onda dari liječenja; zbrinjavanja, upravljanja, razni jezici.  <span class="brojRetka" id="29">29</span>Zar su svi apostoli? Zar svi proroci? Zar svi učitelji? Zar svi čudotvorci?  <span class="brojRetka" id="30">30</span>Zar svi imaju dare liječenja? Zar svi govore jezike? Zar svi tumače?</p><p class="pocetakParagrafa"> <span class="brojRetka" id="31">31</span>Čeznite za višim darima! A evo vam puta najizvrsnijega!</p></p>