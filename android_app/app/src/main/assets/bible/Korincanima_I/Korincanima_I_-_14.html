<h4>Dari u zajednici</h4><p class="pocetakParagrafa"> <span class="brojRetka" id="1">1</span>Težite za ljubavlju, čeznite za darima Duha, a najvećma da prorokujete.  <span class="brojRetka" id="2">2</span>Jer tko govori drugim jezikom, ne govori ljudima, nego Bogu: nitko ga ne razumije jer Duhom govori stvari tajanstvene.  <span class="brojRetka" id="3">3</span>Tko pak prorokuje, ljudima govori: izgrađuje, hrabri, tješi.  <span class="brojRetka" id="4">4</span>Tko govori drugim jezikom, sam sebe izgrađuje, a tko prorokuje, Crkvu izgrađuje.  <span class="brojRetka" id="5">5</span>A htio bih da vi svi govorite drugim jezicima, ali većma da prorokujete. Jer veći je tko prorokuje, negoli tko govori drugim jezicima, osim ako protumači Crkvi radi izgrađivanja.</p><p class="pocetakParagrafa"> <span class="brojRetka" id="6">6</span>A sada, braćo, kad bih došao k vama govoreći drugim jezicima, što bi vam koristilo kad vam ne bih priopćio bilo otkrivenje, bilo spoznanje, bilo proroštvo, bilo nauk?  <span class="brojRetka" id="7">7</span>Ako neživa glazbala, svirala ili citra, ne daju razgovijetna glasa, kako će se razabrati što se to izvodi na svirali ili citri?  <span class="brojRetka" id="8">8</span>Ili ako trublja daje nejasan glas, tko će se spremiti na boj?  <span class="brojRetka" id="9">9</span>Tako i vi, ako jezikom ne budete jasno zborili, kako će se razabrati što se govori? Govorit ćete u vjetar.  <span class="brojRetka" id="10">10</span>Toliko, recimo, ima na svijetu vrsta glasova i – nijedan bez značenja.  <span class="brojRetka" id="11">11</span>Ako dakle ne znam značenja glasa, bit ću sugovorniku tuđinac, a sugovornik tuđinac meni.  <span class="brojRetka" id="12">12</span>Tako i vi, budući da čeznete za darima Duha, nastojte njima obilovati radi izgrađivanja Crkve.</p><p class="pocetakParagrafa"> <span class="brojRetka" id="13">13</span>Stoga tko govori drugim jezikom, neka se moli da može protumačiti.  <span class="brojRetka" id="14">14</span>Jer ako se drugim jezikom molim, moj se duh moli, ali um je moj neplodan.  <span class="brojRetka" id="15">15</span>Što dakle? Molit ću se duhom, molit ću se i umom; pjevat ću hvalospjeve duhom, ali pjevat ću ih i umom.  <span class="brojRetka" id="16">16</span>Jer ako Boga blagoslivljaš duhom, kako će neupućen reći »Amen« na tvoju zahvalnicu? Ne zna što govoriš.  <span class="brojRetka" id="17">17</span>Ti doduše lijepo zahvaljuješ, ali se drugi ne izgrađuje.  <span class="brojRetka" id="18">18</span>Hvala Bogu, ja govorim drugim jezicima većma nego svi vi.  <span class="brojRetka" id="19">19</span>Ali draže mi je u Crkvi reći pet riječi po svojoj pameti, da i druge poučim, negoli deset tisuća riječi drugim jezikom.</p><p class="pocetakParagrafa"> <span class="brojRetka" id="20">20</span>Braćo, ne budite djeca pameću, nego nejačad pakošću, a zreli pameću!  <span class="brojRetka" id="21">21</span>U Zakonu je pisano: Drugim jezicima i drugim usnama govorit ću ovomu narodu pa me ni tako neće poslušati, govori Gospodin.  <span class="brojRetka" id="22">22</span>Tako drugi jezici nisu znak vjernicima, nego nevjernicima; a prorokovanje vjernicima, ne nevjernicima.  <span class="brojRetka" id="23">23</span>Ako se dakle skupi sva Crkva zajedno i svi govore drugim jezicima, a uđu neupućeni ili nevjernici, neće li reći da mahnitate?  <span class="brojRetka" id="24">24</span>Ako pak svi prorokuju, a uđe koji nevjernik ili neupućen, sve ga prekorava, sve ga osuđuje.  <span class="brojRetka" id="25">25</span>Tajne se njegova srca očituju te će pasti ničice i pokloniti se Bogu priznajući: Zaista, Bog je u vama.</p><p class="pocetakParagrafa"> <span class="brojRetka" id="26">26</span>Što dakle, braćo? Kad se skupite te poneki ima hvalospjev, poneki ima nauk, ima otkrivenje, ima jezik, ima tumačenje – sve neka bude radi izgrađivanja.  <span class="brojRetka" id="27">27</span>Ako tko govori drugim jezikom – dvojica, najviše trojica, i to jedan za drugim – jedan neka tumači;  <span class="brojRetka" id="28">28</span>ako pak ne bi bilo tumača, neka šuti u Crkvi, neka govori sam sebi i Bogu.  <span class="brojRetka" id="29">29</span>Od proroka pak neka govore dvojica ili trojica, drugi neka rasuđuju.  <span class="brojRetka" id="30">30</span>Ali ako drugomu uza nj bude što objavljeno, prvi neka šuti.  <span class="brojRetka" id="31">31</span>A možete jedan po jedan svi prorokovati da svi budu poučeni i svi ohrabreni.  <span class="brojRetka" id="32">32</span>Proročki su duhovi prorocima podložni  <span class="brojRetka" id="33">33</span>jer Bog nije Bog nesklada, nego Bog mira.</p><p class="pocetakParagrafa">Kao u svim Crkvama svetih, žene na sastancima neka šute.  <span class="brojRetka" id="34">34</span>Nije im dopušteno govoriti, nego neka budu podložne, kako i Zakon govori.  <span class="brojRetka" id="35">35</span>Žele li što saznati, neka kod kuće pitaju svoje muževe jer ružno je da žena govori na sastanku.  <span class="brojRetka" id="36">36</span>Ili zar je riječ Božja od vas proizašla, zar je samo k vama došla?</p><p class="pocetakParagrafa"> <span class="brojRetka" id="37">37</span>Smatra li tko da je prorok ili duhom obdaren, neka zna: što vam pišem, Gospodnja je zapovijed.  <span class="brojRetka" id="38">38</span>Tko to ne prizna, ne priznaje se.  <span class="brojRetka" id="39">39</span>Zato, braćo moja, težite prorokovati i ne priječite da se govori drugim jezicima!  <span class="brojRetka" id="40">40</span>A sve neka bude dostojno i uredno.</p>