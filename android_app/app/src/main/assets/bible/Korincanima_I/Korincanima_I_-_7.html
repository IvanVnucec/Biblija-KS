<h2>II. ODGOVORI NA RAZLIČITA PITANJA</h2><h3>1. ŽENIDBA I DJEVIČANSTVO</h3><p class="pocetakParagrafa"> <span class="brojRetka" id="1">1</span>Sada o onome što ste mi pisali. Dobro je čovjeku ne dotaći ženu.  <span class="brojRetka" id="2">2</span>Ipak, zbog bludnosti, neka svaki ima svoju ženu i svaka neka ima svoga muža.  <span class="brojRetka" id="3">3</span>Muž neka vrši dužnost prema ženi, a tako i žena prema mužu.  <span class="brojRetka" id="4">4</span>Žena nije gospodar svoga tijela, nego muž, a tako ni muž nije gospodar svoga tijela, nego žena.  <span class="brojRetka" id="5">5</span>Ne uskraćujte se jedno drugome, osim po dogovoru, povremeno, da se posvetite molitvi pa se opet združite da vas Sotona ne bi napastovao zbog vaše neizdržljivosti.  <span class="brojRetka" id="6">6</span>Ali to velim kao dopuštenje, ne kao zapovijed.  <span class="brojRetka" id="7">7</span>A htio bih da svi ljudi budu kao i ja; ali svatko ima svoj dar od Boga, ovaj ovako, onaj onako.</p><p class="pocetakParagrafa"> <span class="brojRetka" id="8">8</span>Neoženjenima pak i udovicama velim: dobro im je ako ostanu kao i ja.  <span class="brojRetka" id="9">9</span>Ako li se ne mogu suzdržati, neka se žene, udaju. Jer bolje je ženiti se negoli izgarati.</p><p class="pocetakParagrafa"> <span class="brojRetka" id="10">10</span>A oženjenima zapovijedam, ne ja, nego Gospodin: žena neka se od muža ne rastavlja –  <span class="brojRetka" id="11">11</span>ako se ipak rastavi, neka ostane neudana ili neka se s mužem pomiri – i muž neka ne otpušta žene.  <span class="brojRetka" id="12">12</span>Ostalima pak velim – ja, ne Gospodin: ima li koji brat ženu nevjernicu i ona privoli stanovati s njime, neka je ne otpušta.  <span class="brojRetka" id="13">13</span>I žena koja ima muža nevjernika te on privoli stanovati s njome, neka ne otpušta muža.  <span class="brojRetka" id="14">14</span>Ta muž nevjernik posvećen je ženom i žena nevjernica posvećena je bratom. Inače bi djeca vaša bila nečista, a ovako – sveta su.  <span class="brojRetka" id="15">15</span>Ako li se nevjernik hoće rastaviti, neka se rastavi; brat ili sestra u takvim prilikama nisu vezani: ta na mir nas je pozvao Bog.  <span class="brojRetka" id="16">16</span>Jer što znaš, ženo, hoćeš li spasiti muža? Ili što znaš, mužu, hoćeš li spasiti ženu?</p><p class="pocetakParagrafa"> <span class="brojRetka" id="17">17</span>U drugome svatko neka živi kako mu je Gospodin dodijelio, kako ga je Bog pozvao. Tako određujem po svim crkvama.  <span class="brojRetka" id="18">18</span>Je li tko pozvan kao obrezan, neka ne prepravlja obrezanja. Ako je pozvan kao neobrezan, neka se ne obrezuje.  <span class="brojRetka" id="19">19</span>Obrezanje nije ništa i neobrezanje nije ništa, nego – držanje Božjih zapovijedi.  <span class="brojRetka" id="20">20</span>Svatko neka ostane u onom zvanju u koje je pozvan.  <span class="brojRetka" id="21">21</span>Jesi li pozvan kao rob? Ne brini! Nego, ako i možeš postati slobodan, radije se okoristi.</p><p class="pocetakParagrafa"> <span class="brojRetka" id="22">22</span>Jer tko je u Gospodinu pozvan kao rob, slobodnjak je Gospodnji. Tako i tko je pozvan kao slobodnjak, rob je Kristov.  <span class="brojRetka" id="23">23</span>Otkupninom ste kupljeni: ne budite robovi ljudima.  <span class="brojRetka" id="24">24</span>Svatko u čemu je pozvan, braćo, u tome neka i ostane pred Bogom.</p><p class="pocetakParagrafa"> <span class="brojRetka" id="25">25</span>O djevicama nemam zapovijedi, nego dajem savjet kao čovjek po milosrđu Gospodnjem vrijedan povjerenja.  <span class="brojRetka" id="26">26</span>Smatram dakle: dobro je to zbog sadašnje nevolje, dobro je čovjeku tako biti.  <span class="brojRetka" id="27">27</span>Jesi li vezan za ženu? Ne traži rastave. Jesi li slobodan od žene? Ne traži žene.  <span class="brojRetka" id="28">28</span>Ali ako se i oženiš, nisi sagriješio; i djevica ako se uda, nije sagriješila. Ali takvi će imati tjelesnu nevolju, a ja bih vas rado poštedio.</p><p class="pocetakParagrafa"> <span class="brojRetka" id="29">29</span>Ovo hoću reći, braćo: Vrijeme je kratko. Odsad i koji imaju žene, neka budu kao da ih nemaju;  <span class="brojRetka" id="30">30</span>i koji plaču, kao da ne plaču; i koji se vesele, kao da se ne vesele; i koji kupuju, kao da ne posjeduju;  <span class="brojRetka" id="31">31</span>i koji uživaju ovaj svijet, kao da ga ne uživaju, jer – prolazi obličje ovoga svijeta.  <span class="brojRetka" id="32">32</span>A rado bih da budete bezbrižni. Neoženjen se brine za Gospodnje, kako da ugodi Gospodinu.  <span class="brojRetka" id="33">33</span>A oženjen se brine za svjetovno, kako da ugodi ženi,  <span class="brojRetka" id="34">34</span>pa je razdijeljen. I žena neudana i djevica brine se za Gospodnje, da bude sveta i tijelom i duhom; a udana se brine za svjetovno, kako da ugodi mužu.  <span class="brojRetka" id="35">35</span>Ovo pak govorim vama na korist, ne da vam postavim zamku, nego da primjerno i nesmetano budete privrženi Gospodinu.  <span class="brojRetka" id="36">36</span>Misli li tko da je nepriličan prema svojoj djevici kad je preživotan i s njome mora biti, neka čini što je nakanio, ne griješi: neka se uzmu.  <span class="brojRetka" id="37">37</span>Tko je pak nepokolebljivo stalan u srcu te nema potrebe, a u vlasti mu je volja pa to odluči u svom srcu – čuvati svoju djevicu – dobro čini.  <span class="brojRetka" id="38">38</span>Tako, tko se oženi svojom djevicom, dobro čini, a tko se ne oženi, bolje čini.  <span class="brojRetka" id="39">39</span>Žena je vezana dokle živi muž njezin. Umre li muž, slobodna je: neka se uda za koga hoće, samo u Gospodinu.  <span class="brojRetka" id="40">40</span>Bit će ipak blaženija ostane li onako, po mojem savjetu. A mislim da i ja imam Duha Božjega.</p>