<h4>Pouka Izraelove prošlosti</h4><p class="pocetakParagrafa"> <span class="brojRetka" id="1">1</span>Jer ne bih, braćo, htio da budete u neznanju: oci naši svi bijahu pod oblakom i svi prijeđoše kroz more,  <span class="brojRetka" id="2">2</span>i svi su se na Mojsija krstili u oblaku i u moru,  <span class="brojRetka" id="3">3</span>i svi su isto duhovno jelo jeli,  <span class="brojRetka" id="4">4</span>i svi su isto duhovno piće pili. A pili su iz duhovne stijene koja ih je pratila; stijena bijaše Krist.  <span class="brojRetka" id="5">5</span>Ali većina njih nije bila po volji Bogu: ta poubijani su po pustinji.  <span class="brojRetka" id="6">6</span>To bijahu pralikovi naši: da ne žudimo za zlima kao što su žudjeli oni.  <span class="brojRetka" id="7">7</span>I ne budite idolopoklonici kao neki od njih, kako je pisano: Posjeda narod da jede i pije pa ustadoše da igraju. <span class="brojRetka" id="8">8</span>I ne podajimo se bludu kao što se neki od njih bludu podaše i padoše u jednom danu dvadeset i tri tisuće.  <span class="brojRetka" id="9">9</span>I ne iskušavajmo Gospodina kao što su ga neki od njih iskušavali te od zmija izginuli.  <span class="brojRetka" id="10">10</span>I ne mrmljajte kao što neki od njih mrmljahu te izgiboše od Zatornika.  <span class="brojRetka" id="11">11</span>Sve se to, kao pralik, događalo njima, a napisano je za upozorenje nama, koje su zapala posljednja vremena.  <span class="brojRetka" id="12">12</span>Tko dakle misli da stoji, neka pazi da ne padne.  <span class="brojRetka" id="13">13</span>Nije vas zahvatila druga kušnja osim ljudske. Ta vjeran je Bog: neće pustiti da budete kušani preko svojih sila, nego će s kušnjom dati i ishod da možete izdržati.</p><p class="noviRedak"> <h4>Sveta gozba</h4><p class="pocetakParagrafa"> <span class="brojRetka" id="14">14</span>Zato, ljubljeni moji, bježite od idolopoklonstva.  <span class="brojRetka" id="15">15</span>Kao razumnima velim: sudite sami što govorim.  <span class="brojRetka" id="16">16</span>Čaša blagoslovna koju blagoslivljamo nije li zajedništvo krvi Kristove? Kruh koji lomimo nije li zajedništvo tijela Kristova?  <span class="brojRetka" id="17">17</span>Budući da je jedan kruh, jedno smo tijelo mi mnogi; ta svi smo dionici jednoga kruha.  <span class="brojRetka" id="18">18</span>Gledajte Izraela po tijelu! Koji blaguju žrtve nisu li zajedničari žrtvenika?  <span class="brojRetka" id="19">19</span>Što dakle hoću reći? Idolska žrtva da je nešto? Ili idol da je nešto?  <span class="brojRetka" id="20">20</span>Naprotiv, da pogani vrazima žrtvuju, ne Bogu. A neću da budete zajedničari vražji.  <span class="brojRetka" id="21">21</span>Ne možete piti čašu Gospodnju i čašu vražju. Ne možete biti sudionici stola Gospodnjega i stola vražjega.  <span class="brojRetka" id="22">22</span>Ili da izazivamo ljubomor Gospodnji? Zar smo jači od njega?</p><p class="noviRedak"> <h4>Rješenje poteškoća</h4><p class="pocetakParagrafa"> <span class="brojRetka" id="23">23</span>»Sve je slobodno!« Ali – sve ne koristi. »Sve je dopušteno!« Ali – sve ne saziđuje.  <span class="brojRetka" id="24">24</span>Nitko neka ne traži svoje, nego dobro drugoga.  <span class="brojRetka" id="25">25</span>Sve što se prodaje na tržnici, jedite, ništa ne ispitujući poradi savjesti.  <span class="brojRetka" id="26">26</span>Ta Gospodnja je zemlja i sve na njoj! <span class="brojRetka" id="27">27</span>Pozove li vas koji nevjernik i želite se odazvati, jedite što vam se ponudi, ništa ne ispitujući poradi savjesti.  <span class="brojRetka" id="28">28</span>Ako vam tko reče: »To je žrtvovano«, ne jedite poradi onoga koji vas je upozorio, i savjesti.  <span class="brojRetka" id="29">29</span>Savjesti mislim, ne svoje, nego onoga drugoga. Ta zašto da moju slobodu druga savjest sudi?  <span class="brojRetka" id="30">30</span>Ako sa zahvalom sudjelujem, zašto da me grde zbog onoga za što zahvaljujem?  <span class="brojRetka" id="31">31</span>Dakle, ili jeli, ili pili, ili drugo što činili, sve na slavu Božju činite.  <span class="brojRetka" id="32">32</span>Ne budite na sablazan ni Židovima, ni Grcima, ni Crkvi Božjoj,  <span class="brojRetka" id="33">33</span>kao što i ja svima u svemu ugađam ne tražeći svoju korist, nego što koristi mnogima na spasenje.</p></p></p>