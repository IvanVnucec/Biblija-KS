<h2>III. USKRSNUĆE MRTVIH</h2><p class="pocetakParagrafa"> <span class="brojRetka" id="1">1</span>Dozivljem vam, braćo, u pamet evanđelje koje vam navijestih, koje primiste, u kome stojite,  <span class="brojRetka" id="2">2</span>po kojem se spašavate, ako držite što sam vam navijestio; osim ako uzalud povjerovaste.</p><p class="pocetakParagrafa"> <span class="brojRetka" id="3">3</span>Doista, predadoh vam ponajprije što i primih: Krist umrije za grijehe naše po Pismima;  <span class="brojRetka" id="4">4</span>bî pokopan i uskrišen treći dan po Pismima;  <span class="brojRetka" id="5">5</span>ukaza se Kefi, zatim dvanaestorici.  <span class="brojRetka" id="6">6</span>Potom se ukaza braći, kojih bijaše više od pet stotina zajedno; većina ih još i sada živi, a neki usnuše.  <span class="brojRetka" id="7">7</span>Zatim se ukaza Jakovu, onda svim apostolima.  <span class="brojRetka" id="8">8</span>Najposlije, kao nedonoščetu, ukaza se i meni.</p><p class="pocetakParagrafa"> <span class="brojRetka" id="9">9</span>Da, ja sam najmanji među apostolima i nisam dostojan zvati se apostolom jer sam progonio Crkvu Božju.  <span class="brojRetka" id="10">10</span>Ali milošću Božjom jesam što jesam i njegova milost prema meni ne bijaše zaludna; štoviše, trudio sam se više nego svi oni – ali ne ja, nego milost Božja sa mnom.</p><p class="pocetakParagrafa"> <span class="brojRetka" id="11">11</span>Ili dakle ja ili oni: tako propovijedamo, tako vjerujete.</p><p class="pocetakParagrafa"> <span class="brojRetka" id="12">12</span>No ako se propovijeda da je Krist od mrtvih uskrsnuo, kako neki među vama govore da nema uskrsnuća mrtvih?  <span class="brojRetka" id="13">13</span>Ako nema uskrsnuća mrtvih, ni Krist nije uskrsnuo.  <span class="brojRetka" id="14">14</span>Ako pak Krist nije uskrsnuo, uzalud je doista propovijedanje naše, uzalud i vjera vaša.  <span class="brojRetka" id="15">15</span>Zatekli bismo se i kao lažni svjedoci Božji što posvjedočismo protiv Boga: da je uskrisio Krista, kojega nije uskrisio, ako doista mrtvi ne uskršavaju.  <span class="brojRetka" id="16">16</span>Jer ako mrtvi ne uskršavaju, ni Krist nije uskrsnuo.  <span class="brojRetka" id="17">17</span>A ako Krist nije uskrsnuo, uzaludna je vjera vaša, još ste u grijesima.  <span class="brojRetka" id="18">18</span>Onda i oni koji usnuše u Kristu, propadoše.  <span class="brojRetka" id="19">19</span>Ako se samo u ovom životu u Krista ufamo, najbjedniji smo od svih ljudi.</p><p class="pocetakParagrafa"> <span class="brojRetka" id="20">20</span>Ali sada: Krist uskrsnu od mrtvih, prvina usnulih!  <span class="brojRetka" id="21">21</span>Doista, po čovjeku smrt, po Čovjeku i uskrsnuće od mrtvih!  <span class="brojRetka" id="22">22</span>Jer kao što u Adamu svi umiru, tako će i u Kristu svi biti oživljeni.  <span class="brojRetka" id="23">23</span>Ali svatko u svom redu: prvina Krist, a zatim koji su Kristovi, o njegovu Dolasku;  <span class="brojRetka" id="24">24</span>potom – svršetak, kad preda kraljevstvo Bogu i Ocu, pošto obeskrijepi svako Vrhovništvo, svaku Vlast i Silu.  <span class="brojRetka" id="25">25</span>Doista, on treba da kraljuje dok ne podloži sve neprijatelje pod noge svoje.  <span class="brojRetka" id="26">26</span>Kao posljednji neprijatelj bit će obeskrijepljena Smrt  <span class="brojRetka" id="27">27</span>jer sve podloži nogama njegovim. A kad veli: Sve je podloženo, jasno – sve osim Onoga koji mu je sve podložio.  <span class="brojRetka" id="28">28</span>I kad mu sve bude podloženo, tada će se i on sam, Sin, podložiti Onomu koji je njemu sve podložio da Bog bude sve u svemu.</p><p class="pocetakParagrafa"> <span class="brojRetka" id="29">29</span>Što onda čine oni koji se krste za mrtve? Ako mrtvi uopće ne uskršavaju, što se krste za njih?  <span class="brojRetka" id="30">30</span>Što se onda i mi svaki čas izlažemo pogiblima?  <span class="brojRetka" id="31">31</span>Dan za danom umirem, tako mi slave vaše, braćo, koju imam u Kristu Isusu, Gospodinu našem!  <span class="brojRetka" id="32">32</span>Ako sam se po ljudsku borio sa zvijerima u Efezu, kakva mi korist? Ako mrtvi ne uskršavaju, jedimo i pijmo jer sutra nam je umrijeti. <span class="brojRetka" id="33">33</span>Ne varajte se: »Zli razgovori kvare dobre običaje.«  <span class="brojRetka" id="34">34</span>Otrijeznite se kako valja i ne griješite jer neki, na sramotu vam kažem, ne znaju za Boga.</p><p class="noviRedak"> <h4>Način uskrsnuća</h4><p class="pocetakParagrafa"> <span class="brojRetka" id="35">35</span>Ali reći će netko: Kako uskršavaju mrtvi? I s kakvim li će tijelom doći?  <span class="brojRetka" id="36">36</span>Bezumniče! Što siješ, ne oživljuje ako ne umre.  <span class="brojRetka" id="37">37</span>I što siješ, ne siješ tijelo buduće, već golo zrno, pšenice – recimo – ili čega drugoga.  <span class="brojRetka" id="38">38</span>A Bog mu daje tijelo kakvo hoće, i to svakom sjemenu svoje tijelo.</p><p class="pocetakParagrafa"> <span class="brojRetka" id="39">39</span>Nije svako tijelo isto tijelo; drugo je tijelo čovječje, drugo tijelo stoke, drugo tijelo ptičje, a drugo riblje.  <span class="brojRetka" id="40">40</span>Ima tjelesa nebeskih i tjelesa zemaljskih, ali drugi je sjaj nebeskih, a drugi zemaljskih.  <span class="brojRetka" id="41">41</span>Drugi je sjaj sunca, drugi sjaj mjeseca i drugi sjaj zvijezda; jer zvijezda se od zvijezde razlikuje u sjaju.  <span class="brojRetka" id="42">42</span>Tako i uskrsnuće mrtvih: sije se u raspadljivosti, uskršava u neraspadljivosti;  <span class="brojRetka" id="43">43</span>sije se u sramoti, uskršava u slavi; sije se u slabosti, uskršava u snazi;  <span class="brojRetka" id="44">44</span>sije se tijelo naravno, uskršava tijelo duhovno.</p><p class="pocetakParagrafa">Ako ima tijelo naravno, ima i duhovno.  <span class="brojRetka" id="45">45</span>Tako je i pisano: Prvi čovjek, Adam, postade živa duša, posljednji Adam – duh životvorni.  <span class="brojRetka" id="46">46</span>Ali ne bî najprije duhovno, nego naravno pa onda duhovno.  <span class="brojRetka" id="47">47</span>Prvi je čovjek od zemlje, zemljan; drugi čovjek – s neba.  <span class="brojRetka" id="48">48</span>Kakav je zemljani takvi su i zemljani, a kakav je nebeski takvi su i nebeski.  <span class="brojRetka" id="49">49</span>I kao što smo nosili sliku zemljanoga, nosit ćemo i sliku nebeskoga.</p><p class="pocetakParagrafa"> <span class="brojRetka" id="50">50</span>A ovo, braćo, tvrdim: tijelo i krv ne mogu baštiniti kraljevstva Božjega i raspadljivost ne baštini neraspadljivosti.  <span class="brojRetka" id="51">51</span>Evo otajstvo vam kazujem: svi doduše nećemo usnuti, ali svi ćemo se izmijeniti.  <span class="brojRetka" id="52">52</span>Odjednom, u tren oka, na posljednju trublju – jer zatrubit će – i mrtvi će uskrsnuti neraspadljivi i mi ćemo se izmijeniti.  <span class="brojRetka" id="53">53</span>Jer ovo raspadljivo treba da se obuče u neraspadljivost i ovo smrtno da se obuče u besmrtnost.</p><p class="noviRedak"> <h4>Pobjednički hvalospjev</h4><p class="pocetakParagrafa"> <span class="brojRetka" id="54">54</span>A kad se ovo raspadljivo obuče u neraspadljivost i ovo smrtno obuče u besmrtnost, tada će se obistiniti riječ napisana: Pobjeda iskapi smrt. <span class="brojRetka" id="55">55</span>Gdje je, smrti, pobjeda tvoja? Gdje je, smrti, žalac tvoj? <span class="brojRetka" id="56">56</span>Žalac je smrti grijeh, snaga je grijeha Zakon.  <span class="brojRetka" id="57">57</span>A hvala Bogu koji nam daje pobjedu po Gospodinu našem Isusu Kristu!</p><p class="pocetakParagrafa"> <span class="brojRetka" id="58">58</span>Tako, braćo moja ljubljena, budite postojani, nepokolebljivi, i obilujte svagda u djelu Gospodnjem znajući da trud vaš nije neplodan u Gospodinu.</p></p></p>