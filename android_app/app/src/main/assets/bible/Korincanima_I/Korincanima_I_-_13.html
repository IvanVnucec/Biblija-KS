<h4>Hvalospjev ljubavi</h4><p class="pocetakParagrafa"> <span class="brojRetka" id="1">1</span>Kad bih sve jezike ljudske govorio i anđeoske,</p><p class="stih1">a ljubavi ne bih imao,</p><p class="stih1">bio bih mjed što ječi</p><p class="stih1">ili cimbal što zveči.</p><p class="stih1"> <span class="brojRetka" id="2">2</span>Kad bih imao dar prorokovanja</p><p class="stih1">i znao sva otajstva</p><p class="stih1">i sve spoznanje;</p><p class="stih1">i kad bih imao svu vjeru</p><p class="stih1">da bih i gore premještao,</p><p class="stih1">a ljubavi ne bih imao – ništa sam!</p><p class="stih1"> <span class="brojRetka" id="3">3</span>I kad bih razdao sav svoj imutak</p><p class="stih1">i kad bih predao tijelo svoje da se sažeže,</p><p class="stih1">a ljubavi ne bih imao –</p><p class="stih1">ništa mi ne bi koristilo.</p><p class="stih1"> <span class="brojRetka" id="4">4</span>Ljubav je velikodušna,</p><p class="stih1">dobrostiva je ljubav,</p><p class="stih1">ne zavidi,</p><p class="stih1">ljubav se ne hvasta,</p><p class="stih1">ne nadima se;</p><p class="stih1"> <span class="brojRetka" id="5">5</span>nije nepristojna,</p><p class="stih1">ne traži svoje,</p><p class="stih1">nije razdražljiva,</p><p class="stih1">ne pamti zlo;</p><p class="stih1"> <span class="brojRetka" id="6">6</span>ne raduje se nepravdi,</p><p class="stih1">a raduje se istini;</p><p class="stih1"> <span class="brojRetka" id="7">7</span>sve pokriva, sve vjeruje,</p><p class="stih1">svemu se nada, sve podnosi.</p><p class="stih1"> <span class="brojRetka" id="8">8</span>Ljubav nikad ne prestaje.</p><p class="stih1">Prorokovanja? Uminut će.</p><p class="stih1">Jezici? Umuknut će.</p><p class="stih1">Spoznanje? Uminut će.</p><p class="stih1"> <span class="brojRetka" id="9">9</span>Jer djelomično je naše spoznanje,</p><p class="stih1">i djelomično prorokovanje.</p><p class="stih1"> <span class="brojRetka" id="10">10</span>A kada dođe ono savršeno,</p><p class="stih1">uminut će ovo djelomično.</p><p class="stih1"> <span class="brojRetka" id="11">11</span>Kad bijah nejače,</p><p class="stih1">govorah kao nejače,</p><p class="stih1">mišljah kao nejače,</p><p class="stih1">rasuđivah kao nejače.</p><p class="stih1">A kad postadoh zreo čovjek,</p><p class="stih1">odbacih ono nejačko.</p><p class="stih1"> <span class="brojRetka" id="12">12</span>Doista, sada gledamo kroza zrcalo,</p><p class="stih1">u zagonetki,</p><p class="stih1">a tada – licem u lice!</p><p class="stih1">Sada spoznajem djelomično,</p><p class="stih1">a tada ću spoznati savršeno,</p><p class="stih1">kao što sam i spoznat!</p><p class="stih1"> <span class="brojRetka" id="13">13</span>A sada: ostaju vjera, ufanje i ljubav</p><p class="stih1">– to troje –</p><p class="stih1">ali najveća je među njima ljubav.</p>