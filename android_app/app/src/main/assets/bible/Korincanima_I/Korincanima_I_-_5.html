<h3>2. RODOSKVRNUĆE</h3><p class="pocetakParagrafa"> <span class="brojRetka" id="1">1</span>Općenito se čuje o bludnosti među vama, i to takvoj bludnosti kakve nema ni među poganima: da netko ima očevu ženu.  <span class="brojRetka" id="2">2</span>I vi mi se uznijeli, mjesto da žalujete pa da se iskorijeni iz vaše sredine onaj koji takvo djelo počini.  <span class="brojRetka" id="3">3</span>A ja, i nenazočan tijelom, ali nazočan duhom, već sam presudio kao nazočan onoga koji je takvo što počinio.  <span class="brojRetka" id="4">4</span>Pošto se u ime Gospodina našega Isusa Krista okupite vi i moj duh, snagom Gospodina našega Isusa,  <span class="brojRetka" id="5">5</span>neka se takav preda Sotoni na propast tijela da bi se spasio duh u Dan Gospodina Isusa.</p><p class="pocetakParagrafa"> <span class="brojRetka" id="6">6</span>Ne valja vam hvastanje! Zar ne znate da malo kvasca sve tijesto ukvasa?  <span class="brojRetka" id="7">7</span>Očistite stari kvasac da budete novo tijesto, kao što i jeste beskvasni jer već je žrtvovana Pasha naša, Krist.  <span class="brojRetka" id="8">8</span>Zato svetkujmo, ne sa starim kvascem ni s kvascem zloće i pakosti, nego s beskvasnim kruhovima čistoće i istine.</p><p class="pocetakParagrafa"> <span class="brojRetka" id="9">9</span>Napisah vam u poslanici da se ne miješate s bludnicima –  <span class="brojRetka" id="10">10</span>ne općenito s bludnicima ovoga svijeta, ili lakomcima, ili razbojnicima, ili idolopoklonicima jer biste inače morali iz svijeta izići.  <span class="brojRetka" id="11">11</span>Napisah vam zapravo da se ne miješate s nazovibratom koji bi bio bludnik, ili lakomac, ili idolopoklonik, ili pogrđivač, ili pijanica, ili razbojnik. S takvim ni za stol!  <span class="brojRetka" id="12">12</span>Što spada na me suditi one vani? Ne sudite li vi one koji su unutra?  <span class="brojRetka" id="13">13</span>A one vani sudit će Bog. Iskorijenite opakoga iz svoje sredine.</p>