<p class="pocetakParagrafa"> <span class="brojRetka" id="1">1</span>I ja, braćo, nisam mogao govoriti vama kao duhovnima, nego kao tjelesnima, kao nejačadi u Kristu.  <span class="brojRetka" id="2">2</span>Mlijekom vas napojih, ne jelom: još ne mogoste, a ni sada još ne možete  <span class="brojRetka" id="3">3</span>jer još ste tjelesni. Doista, dok je među vama zavist i prepiranje, zar niste tjelesni, zar po ljudsku ne postupate?  <span class="brojRetka" id="4">4</span>Jer kad jedan govori: »Ja sam Pavlov«, a drugi: »Ja Apolonov«, niste li odveć ljudi?</p><p class="noviRedak"> <h4>Prava uloga propovjednikova</h4><p class="pocetakParagrafa"> <span class="brojRetka" id="5">5</span>Ta što je Apolon? Što je Pavao? Poslužitelji po kojima povjerovaste – kako već komu Gospodin dade.  <span class="brojRetka" id="6">6</span>Ja zasadih, Apolon zali, ali Bog dade rasti.  <span class="brojRetka" id="7">7</span>Tako niti je što onaj tko sadi ni onaj tko zalijeva, nego Bog koji daje rasti.  <span class="brojRetka" id="8">8</span>Tko sadi i tko zalijeva, jedno su; a svaki će po svome trudu primiti plaću.  <span class="brojRetka" id="9">9</span>Jer Božji smo suradnici: Božja ste njiva, Božja građevina.</p><p class="pocetakParagrafa"> <span class="brojRetka" id="10">10</span>Po milosti Božjoj koja mi je dana ja kao mudri graditelj postavih temelj, a drugi naziđuje; ali svaki neka pazi kako naziđuje.  <span class="brojRetka" id="11">11</span>Jer nitko ne može postaviti drugoga temelja osim onoga koji je postavljen, a taj je Isus Krist.  <span class="brojRetka" id="12">12</span>Naziđuje li tko na ovom temelju zlatom, srebrom, dragim kamenjem, drvom, sijenom, slamom –  <span class="brojRetka" id="13">13</span>svačije će djelo izići na svjetlo. Onaj će Dan pokazati jer će se u ognju očitovati. I kakvo je čije djelo, oganj će iskušati.  <span class="brojRetka" id="14">14</span>Ostane li djelo, primit će plaću onaj tko ga je nazidao.  <span class="brojRetka" id="15">15</span>Izgori li čije djelo, taj će štetovati; ipak, on će se sam spasiti, ali kao kroz oganj.</p><p class="pocetakParagrafa"> <span class="brojRetka" id="16">16</span>Ne znate li? Hram ste Božji i Duh Božji prebiva u vama.  <span class="brojRetka" id="17">17</span>Ako tko upropašćuje hram Božji, upropastit će njega Bog. Jer hram je Božji svet, a to ste vi.</p><p class="noviRedak"> <h4>Zaključak</h4><p class="pocetakParagrafa"> <span class="brojRetka" id="18">18</span>Nitko neka se ne vara. Ako tko misli da je mudar među vama na ovome svijetu, neka bude lud da bude mudar.  <span class="brojRetka" id="19">19</span>Jer mudrost ovoga svijeta ludost je pred Bogom. Ta pisano je: On hvata mudre u njihovu lukavstvu. <span class="brojRetka" id="20">20</span>I opet: Gospodin poznaje namisli mudrih, one su isprazne. <span class="brojRetka" id="21">21</span>Zato neka se nitko ne hvasta ljudima jer sve je vaše.  <span class="brojRetka" id="22">22</span>Bio Pavao, ili Apolon, ili Kefa, bio svijet, ili život, ili smrt, ili sadašnje, ili buduće: sve je vaše,  <span class="brojRetka" id="23">23</span>vi Kristovi, a Krist Božji.</p></p></p>