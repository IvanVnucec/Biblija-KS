<h2>UVOD</h2><h4>Naslov, pozdrav, zahvala</h4><p class="pocetakParagrafa"> <span class="brojRetka" id="1">1</span>Pavao, po Božjoj volji pozvan za apostola Krista Isusa, i brat Sosten  <span class="brojRetka" id="2">2</span>Crkvi Božjoj u Korintu – posvećenima u Kristu Isusu, pozvanicima, svetima, sa svima što na bilo kojemu mjestu prizivlju ime Isusa Krista, Gospodina našega, njihova i našega.</p><p class="pocetakParagrafa"> <span class="brojRetka" id="3">3</span>Milost vam i mir od Boga, Oca našega, i Gospodina Isusa Krista!</p><p class="pocetakParagrafa"> <span class="brojRetka" id="4">4</span>Zahvaljujem Bogu svojemu svagda za vas zbog milosti Božje koja vam je dana u Kristu Isusu:  <span class="brojRetka" id="5">5</span>u njemu se obogatiste u svemu – u svakoj riječi i svakom spoznanju.  <span class="brojRetka" id="6">6</span>Kako li se svjedočanstvo o Kristu utvrdilo u vama  <span class="brojRetka" id="7">7</span>te ne oskudijevate ni na jednom daru čekajući Objavljenje Gospodina našega Isusa Krista!  <span class="brojRetka" id="8">8</span>On će vas učiniti i postojanima do kraja, besprigovornima u Dan Gospodina našega Isusa Krista.  <span class="brojRetka" id="9">9</span>Vjeran je Bog koji vas pozva u zajedništvo Sina svojega Isusa Krista, Gospodina našega.</p><p class="noviRedak"> <h2>I. RAZDORI I SABLAZNI</h2><h3>1. STRANKE U KORINTSKOJ CRKVI</h3><h4>Podjela među vjernicima</h4><p class="pocetakParagrafa"> <span class="brojRetka" id="10">10</span>Zaklinjem vas, braćo, imenom Gospodina našega Isusa Krista: svi budite iste misli; neka ne bude među vama razdora, nego budite savršeno istog osjećanja i istog mišljenja.  <span class="brojRetka" id="11">11</span>Jer Klojini mi, braćo moja, o vama rekoše da među vama ima svađa.  <span class="brojRetka" id="12">12</span>Mislim to što svaki od vas govori: »Ja sam Pavlov«, »A ja Apolonov«, »A ja Kefin«, »A ja Kristov«.  <span class="brojRetka" id="13">13</span>Zar je Krist razdijeljen? Zar je Pavao raspet za vas? Ili ste u Pavlovo ime kršteni?  <span class="brojRetka" id="14">14</span>Hvala Bogu što ne krstih nikoga od vas, osim Krispa i Gaja;  <span class="brojRetka" id="15">15</span>da ne bi tko rekao da ste u moje ime kršteni.  <span class="brojRetka" id="16">16</span>A da, krstih i Stefanin dom. Inače ne znam krstih li koga drugoga.</p><p class="noviRedak"> <h4>Svjetska i kršćanska mudrost</h4><p class="pocetakParagrafa"> <span class="brojRetka" id="17">17</span>Jer ne posla me Krist krstiti, nego navješćivati evanđelje, i to ne mudrošću besjede, da se ne obeskrijepi križ Kristov.</p><p class="pocetakParagrafa"> <span class="brojRetka" id="18">18</span>Uistinu, besjeda o križu ludost je onima koji propadaju, a nama spašenicima sila je Božja.  <span class="brojRetka" id="19">19</span>Ta pisano je: Upropastit ću mudrost mudrih i odbacit ću umnost umnih.  <span class="brojRetka" id="20">20</span>Gdje je mudrac? Gdje je književnik? Gdje je istraživač ovoga svijeta? Zar ne izludi Bog mudrost svijeta?  <span class="brojRetka" id="21">21</span>Doista, kad svijet u mudrosti Božjoj Boga ne upozna mudrošću, svidjelo se Bogu ludošću propovijedanja spasiti vjernike.  <span class="brojRetka" id="22">22</span>Jer i Židovi znake ištu i Grci mudrost traže,  <span class="brojRetka" id="23">23</span>a mi propovijedamo Krista raspetoga: Židovima sablazan, poganima ludost,  <span class="brojRetka" id="24">24</span>pozvanima pak – i Židovima i Grcima – Krista, Božju snagu i Božju mudrost.  <span class="brojRetka" id="25">25</span>Jer lûdo Božje mudrije je od ljudi i slabo Božje jače je od ljudi.  <span class="brojRetka" id="26">26</span>Ta gledajte, braćo, sebe, pozvane: nema mnogo mudrih po tijelu, nema mnogo snažnih, nema mnogo plemenitih.  <span class="brojRetka" id="27">27</span>Nego lûde svijeta izabra Bog da posrami mudre, i slabe svijeta izabra Bog da posrami jake;  <span class="brojRetka" id="28">28</span>i neplemenite svijeta i prezrene izabra Bog, i ono što nije, da uništi ono što jest,  <span class="brojRetka" id="29">29</span>da se nijedan smrtnik ne bi hvalio pred Bogom.  <span class="brojRetka" id="30">30</span>Od njega je da vi jeste u Kristu Isusu, koji nama posta mudrost od Boga, i pravednost, i posvećenje, i otkupljenje,  <span class="brojRetka" id="31">31</span>da bude kako je pisano: Tko se hvali, u Gospodu neka se hvali.</p></p></p>