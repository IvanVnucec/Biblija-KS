<h3>ZAKLJUČAK</h3><p class="pocetakParagrafa"> <span class="brojRetka" id="1">1</span>U pogledu sabiranja za svete, i vi činite kako odredih crkvama galacijskim.  <span class="brojRetka" id="2">2</span>Svakoga prvog dana u tjednu neka svaki od vas kod sebe na stranu stavlja i skuplja što uzmogne da se ne sabire istom kada dođem.  <span class="brojRetka" id="3">3</span>A kada dođem, poslat ću s preporučnicom one koje odaberete da odnesu vašu ljubav u Jeruzalem.  <span class="brojRetka" id="4">4</span>Bude li vrijedno da i ja pođem, poći će sa mnom.</p><p class="pocetakParagrafa"> <span class="brojRetka" id="5">5</span>A k vama ću doći kad prođem Makedoniju; Makedonijom ću samo proći,  <span class="brojRetka" id="6">6</span>a kod vas ću se možda zadržati ili čak zimovati da me otpratite kamo god pođem.  <span class="brojRetka" id="7">7</span>Ne bih vas doista htio tek na prolazu vidjeti jer se nadam neko vrijeme proboraviti kod vas, dopusti li Gospodin.  <span class="brojRetka" id="8">8</span>U Efezu ću ostati do Pedesetnice  <span class="brojRetka" id="9">9</span>jer vrata mi se otvoriše velika i uspješna, a protivnika mnogo.</p><p class="pocetakParagrafa"> <span class="brojRetka" id="10">10</span>Ako dođe Timotej, gledajte da bude kod vas bez bojazni jer radi djelo Gospodnje kao i ja.  <span class="brojRetka" id="11">11</span>Neka ga dakle nitko ne prezre. A ispratite ga u miru da dođe k meni jer ga s braćom iščekujem.</p><p class="pocetakParagrafa"> <span class="brojRetka" id="12">12</span>A što se tiče brata Apolona: mnogo sam ga nagovarao da ode k vama s braćom. I nikako mu ne bijaše s voljom da sada dođe, no doći će kad mu bude zgodno.</p><p class="pocetakParagrafa"> <span class="brojRetka" id="13">13</span>Bdijte postojani u vjeri, muževni budite, čvrsti.  <span class="brojRetka" id="14">14</span>Sve vaše neka bude u ljubavi!</p><p class="pocetakParagrafa"> <span class="brojRetka" id="15">15</span>Zaklinjem vas, braćo – znate dom Stefanin, da je prvina Ahaje i da se posvetiše posluživanju svetih –  <span class="brojRetka" id="16">16</span>da se i vi pokoravate takvima i svakomu tko surađuje i trudi se.  <span class="brojRetka" id="17">17</span>Radujem se s dolaska Stefanina i Fortunatova i Ahajikova jer oni nadoknadiše vašu nenazočnost:  <span class="brojRetka" id="18">18</span>umiriše duh moj i vaš. Cijenite dakle takve.</p><p class="pocetakParagrafa"> <span class="brojRetka" id="19">19</span>Pozdravljaju vas crkve azijske. Pozdravljaju vas mnogo u Gospodinu Akvila i Priska zajedno s Crkvom u njihovu domu.  <span class="brojRetka" id="20">20</span>Pozdravljaju vas sva braća. Pozdravite jedni druge cjelovom svetim.</p><p class="pocetakParagrafa"> <span class="brojRetka" id="21">21</span>Pozdrav mojom rukom, Pavlovom.</p><p class="pocetakParagrafa"> <span class="brojRetka" id="22">22</span>Ako tko ne ljubi Gospodina, neka bude proklet. Marana tha!</p><p class="pocetakParagrafa"> <span class="brojRetka" id="23">23</span>Milost Gospodina Isusa s vama!</p><p class="pocetakParagrafa"> <span class="brojRetka" id="24">24</span>Ljubav moja sa svima vama u Kristu Isusu!</p>