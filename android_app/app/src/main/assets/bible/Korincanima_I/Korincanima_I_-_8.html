<h3>2. BLAGOVANJE MESA ŽRTVOVANA IDOLIMA</h3><p class="pocetakParagrafa"> <span class="brojRetka" id="1">1</span>U pogledu mesa žrtvovana idolima, znamo, svi posjedujemo znanje. Ali znanje nadima, a ljubav izgrađuje.  <span class="brojRetka" id="2">2</span>Ako tko misli da što zna, još ne zna kako treba znati.  <span class="brojRetka" id="3">3</span>A ljubi li tko Boga, Bog ga poznaje.  <span class="brojRetka" id="4">4</span>Dakle, u pogledu blagovanja mesa žrtvovana idolima, znamo: nema idola na svijetu i nema Boga do Jednoga.  <span class="brojRetka" id="5">5</span>Jer sve kad bi i bilo nazovibogova ili na nebu ili na zemlji – kao što ima mnogo »bogova« i mnogo »gospodara«! –  <span class="brojRetka" id="6">6</span>nama je jedan Bog, Otac, od koga je sve, a mi za njega; i jedan Gospodin, Isus Krist, po kome je sve, i mi po njemu.</p><p class="pocetakParagrafa"> <span class="brojRetka" id="7">7</span>Ali nemaju svi toga znanja. Neki, navikli na idole, još jedu meso kao idolima žrtvovano i njihova se savjest kalja jer je nejaka.  <span class="brojRetka" id="8">8</span>A k Bogu nas ne privodi jelo. Niti što gubimo ako ne jedemo; niti što dobivamo ako jedemo.  <span class="brojRetka" id="9">9</span>A pazite da ne bi možda ta vaša sloboda bila spoticaj nejakima.  <span class="brojRetka" id="10">10</span>Jer vidi li tko tebe koji imaš znanje za stolom u hramu idolskomu, neće li se njegova savjest, jer je nejaka, »izgraditi« da jede žrtvovano idolima?  <span class="brojRetka" id="11">11</span>I s tvoga znanja propada nejaki, brat za kojega je Krist umro.  <span class="brojRetka" id="12">12</span>Tako griješeći protiv braće i ranjavajući njihovu nejaku savjest, protiv Krista griješite.  <span class="brojRetka" id="13">13</span>Zato ako jelo sablažnjava brata moga, ne, neću jesti mesa dovijeka da brata svoga ne sablaznim.</p>