<h3>5. OTPAD IZRAELACA I OBNOVA SAVEZA</h3><h4>Zlatno tele</h4><p class="pocetakParagrafa"> <span class="brojRetka" id="1">1</span>A narod, videći gdje Mojsije dugo ne silazi s brda, okupi se oko Arona pa mu rekne: »Ustaj! Napravi nam boga, pa neka on pred nama ide! Ne znamo što se dogodi s tim čovjekom Mojsijem koji nas izvede iz zemlje egipatske.«  <span class="brojRetka" id="2">2</span>»Poskidajte zlatne naušnice što vise o ušima vaših žena, vaših sinova i vaših kćeri«, odgovori im Aron, »pa ih meni donesite.«  <span class="brojRetka" id="3">3</span>Sav svijet skine zlatne naušnice što ih je o ušima imao i donese Aronu.  <span class="brojRetka" id="4">4</span>Primivši zlato iz njihovih ruku, rastopi kovinu u kalupu i načini saliveno tele. A oni poviču: »Ovo je tvoj bog, Izraele, koji te izveo iz zemlje egipatske.«  <span class="brojRetka" id="5">5</span>Vidjevši to Aron, sagradi pred njim žrtvenik a onda najavi: »Sutra neka se priredi svečanost u čast Jahvi!«</p><p class="pocetakParagrafa"> <span class="brojRetka" id="6">6</span>Sutradan rano ustanu i prinesu žrtve paljenice i donesu žrtve pričesnice. Onda svijet posjeda da jede i pije. Poslije toga ustade da se zabavlja.</p><p class="noviRedak"> <h4>Prijetnja Jahvina</h4><p class="pocetakParagrafa"> <span class="brojRetka" id="7">7</span>»Požuri se dolje!« – progovori Jahve Mojsiju. »Narod tvoj, koji si izveo iz zemlje egipatske, pošao je naopako.  <span class="brojRetka" id="8">8</span>Brzo su zašli s puta koji sam im odredio. Napravili su sebi tele od rastopljene kovine, preda nj pali ničice i žrtve mu prinijeli uz poklike: ‘Ovo je tvoj bog, Izraele, koji te izveo iz zemlje egipatske!’  <span class="brojRetka" id="9">9</span>Dobro vidim«, reče dalje Jahve Mojsiju, »da je ovaj narod tvrde šije.  <span class="brojRetka" id="10">10</span>Pusti sada neka se moj gnjev na njih raspali da ih istrijebim. Onda ću od tebe razviti velik narod.«</p><p class="noviRedak"> <h4>Zagovor Mojsijev</h4><p class="pocetakParagrafa"> <span class="brojRetka" id="11">11</span>Mojsije pak zapomagao pred Jahvom, Bogom svojim, i govorio: »O Jahve! Čemu da gnjevom plamtiš na svoj narod koji si izbavio iz zemlje egipatske silom velikom i rukom jakom!  <span class="brojRetka" id="12">12</span>Zašto bi Egipćani morali reći: ‘U zloj ih je namjeri i odveo, tako da ih smakne u brdinama i izbriše s lica zemlje!’ Smiri svoj gnjev i ljutinu; odustani od zla svome narodu!  <span class="brojRetka" id="13">13</span>Sjeti se Abrahama, Izaka i Izraela, slugu svojih, kojima si se samim sobom zakleo i obećao im: ‘Razmnožit ću vaše potomstvo kao zvijezde na nebu i svu zemlju ovu što sam obećao dat ću vašem potomstvu i ona će zavazda biti njihova baština.’«  <span class="brojRetka" id="14">14</span>I Jahve odustane da na svoj narod svali nesreću kojom mu bijaše zaprijetio.</p><p class="noviRedak"> <h4>Savez raskinut – razbijene ploče</h4><p class="pocetakParagrafa"> <span class="brojRetka" id="15">15</span>Mojsije se okrene i siđe s brda. U rukama su mu bile dvije ploče svjedočanstva, ploče ispisane na objema plohama; ispisane i s jedne i s druge strane.  <span class="brojRetka" id="16">16</span>Ploče su bile djelo Božje; pismo je bilo pismo Božje u pločama urezano.</p><p class="pocetakParagrafa"> <span class="brojRetka" id="17">17</span>A Jošua ču viku naroda koji je bučio pa reče Mojsiju: »Bojna vika u taboru!«  <span class="brojRetka" id="18">18</span>Mojsije mu odgovori:</p><p class="stih2">»Niti viču pobjednici,</p><p class="stih2">niti tuže pobijeđeni:</p><p class="stih2">tu ja samo pjesmu čujem.«</p><p class="pocetakParagrafa"> <span class="brojRetka" id="19">19</span>Čim se približi taboru te opazi tele i kako igraju, razgnjevi se Mojsije. Baci iz ruku ploče i razbije ih na podnožju brda.  <span class="brojRetka" id="20">20</span>Pograbi tele koje bijahu napravili, spali ga ognjem i u prah satre. Onda prah razbaca po vodi i natjera Izraelce da je piju.  <span class="brojRetka" id="21">21</span>»Što ti je ovaj puk učinio«, reče Mojsije Aronu, »da si tako velik grijeh na nj svalio?«  <span class="brojRetka" id="22">22</span>»Neka se moj gospodar srdžbom ne raspaljuje«, odgovori Aron. »Sam dobro znaš kako je ovaj narod na zlo sklon.  <span class="brojRetka" id="23">23</span>Rekoše mi: ‘Napravi nam boga pa neka pred nama ide! Ne znamo što se dogodi s tim čovjekom Mojsijem koji nas izbavi iz zemlje egipatske.’  <span class="brojRetka" id="24">24</span>Na to im ja rekoh: ‘Tko ima zlata, neka ga skine!’ Tako mi ga dadoše, a ja ga bacih u vatru te izađe ovo tele.«</p><p class="noviRedak"> <h4>Revnost levitâ</h4><p class="pocetakParagrafa"> <span class="brojRetka" id="25">25</span>Kad je Mojsije vidio kako je narod postao razuzdan – ta Aron ih je pustio da padnu u idolopoklonstvo među svojim neprijateljima –  <span class="brojRetka" id="26">26</span>stade na taborskim vratima i povika: »Tko je za Jahvu, k meni!« Svi se sinovi Levijevi okupe oko njega.  <span class="brojRetka" id="27">27</span>On im reče: »Ovako govori Jahve, Bog Izraela: ‘Neka svatko pripaše mač o bedro i pođe taborom od vrata do vrata pa neka ubije tko svoga brata, tko svoga prijatelja, tko svoga susjeda.’«  <span class="brojRetka" id="28">28</span>Sinovi Levijevi izvršiše Mojsijev nalog, i toga dana pade naroda oko tri tisuće ljudi.  <span class="brojRetka" id="29">29</span>»Danas ste se posvetili Jahvi za službu«, reče Mojsije, »tko uz cijenu svoga sina, tko uz cijenu svoga brata, tako da vam danas daje blagoslov.«</p><p class="noviRedak"> <h4>Mojsije ponovno zagovara</h4><p class="pocetakParagrafa"> <span class="brojRetka" id="30">30</span>Sutradan reče Mojsije narodu: »Težak ste grijeh počinili. Ipak ću se Jahvi popeti. Možda za vaš grijeh oproštenje pribavim.«  <span class="brojRetka" id="31">31</span>Mojsije se vrati Jahvi pa reče: »Jao! Narod onaj težak je grijeh počinio napravivši sebi boga od zlata.  <span class="brojRetka" id="32">32</span>Ipak im taj grijeh oprosti... Ako nećeš, onda i mene izbriši iz svoje knjige koju si napisao.«  <span class="brojRetka" id="33">33</span>Nato Jahve odgovori Mojsiju: »Onoga koji je protiv mene sagriješio izbrisat ću iz svoje knjige.  <span class="brojRetka" id="34">34</span>Nego, idi sad! Povedi narod kamo sam ti rekao. Anđeo će moj pred tobom ići. Ali u dan kad ih pohodim, zbog njihova ću ih grijeha kazniti.«  <span class="brojRetka" id="35">35</span>Udari Jahve po narodu pomorom zbog teleta što im ga Aron načini.</p></p></p></p></p></p>