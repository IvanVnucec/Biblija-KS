<h4>Odijelo velikog svećenika i ostalih svećenika</h4><p class="pocetakParagrafa"> <span class="brojRetka" id="1">1</span>Od ljubičastog, crvenog i tamnocrvenog prediva naprave lijepo izrađeno ruho za službu u svetištu; naprave svetu odjeću Aronu, kako je Jahve naredio Mojsiju.</p><p class="noviRedak"> <h4>Oplećak</h4><p class="pocetakParagrafa"> <span class="brojRetka" id="2">2</span>Oplećak naprave od zlata, ljubičastog, crvenog i tamnocrvenog prediva i prepredenog lana.  <span class="brojRetka" id="3">3</span>Skuju zlatne pločice, a onda ih na niti izrežu da ih vještački uvezu u ljubičasto, crveno i tamnocrveno predivo i prepredeni lan.  <span class="brojRetka" id="4">4</span>Za oplećak naprave poramenice koje su bile s njim sastavljene na svoja dva kraja;  <span class="brojRetka" id="5">5</span>tkanica što je na njemu stajala bila je napravljena od zlata, ljubičastog, crvenog i tamnocrvenog prediva i prepredenog lana kao i on, i u jednome komadu s njim, kako je Jahve naredio Mojsiju.  <span class="brojRetka" id="6">6</span>Kamenje oniksa optoče obrubom od zlata. Na njima su, kao što se režu pečati, bila urezana imena Izraelovih sinova.  <span class="brojRetka" id="7">7</span>Njih stave na poramenice oplećka da budu spomen-kamenje sinovima Izraelovim, kako je Jahve naredio Mojsiju.</p><p class="noviRedak"> <h4>Naprsnik</h4><p class="pocetakParagrafa"> <span class="brojRetka" id="8">8</span>I naprsnik izrade radovima vještaka kao i oplećak: od zlata, ljubičastog, crvenog i tamnocrvenog prediva i prepredenog lana.  <span class="brojRetka" id="9">9</span>Naprsnik načiniše četverouglast, dvostruk; bio je pedalj dug, pedalj širok, a predvostručen.  <span class="brojRetka" id="10">10</span>Umetnu u nj četiri reda dragulja. Prvi red bijaše od rubina, topaza i alema;  <span class="brojRetka" id="11">11</span>drugi red od smaragda, safira i ametista;  <span class="brojRetka" id="12">12</span>treći red od hijacinta, ahata i leca;  <span class="brojRetka" id="13">13</span>a četvrti red od krizolita, oniksa i jaspisa. Sve je bilo zlatom obrubljeno.  <span class="brojRetka" id="14">14</span>Na kamenima su bila imena Izraelovih sinova. Na broj ih je bilo dvanaest, kao i njihovih imena. Bila su urezana kao i pečati – svaki kamen s imenom jednoga od dvanaest plemena.  <span class="brojRetka" id="15">15</span>Za naprsnik naprave lančiće od čistoga zlata kao zasukane uzice.  <span class="brojRetka" id="16">16</span>Naprave zatim dva zlatna okvira i dva zlatna kolutića pa pričvrste oba kolutića za dva gornja ugla naprsnika.  <span class="brojRetka" id="17">17</span>Sad privežu ovdje zasukane uzice od zlata za dva kolutića što su bila pričvšćena za uglove naprsnika.  <span class="brojRetka" id="18">18</span>Druga dva kraja zasukanih uzica pričvrste za dva okvira. Tako ih povežu za poramenice oplećka sprijeda.  <span class="brojRetka" id="19">19</span>Potom načine dva zlatna kolutića pa ih pričvrste za dva kraja naprsnika uz nutarnji rub, okrenut prema oplećku.  <span class="brojRetka" id="20">20</span>Još naprave dva zlatna kolutića te ih pričvrste za donji, prednji kraj poramenice oplećka, pokraj mjesta gdje se veže, povrh tkanice oplećka.  <span class="brojRetka" id="21">21</span>Svežu kolutiće naprsnika s kolutićima oplećka modrom vrpcom, tako da naprsnik stoji nad tkanicom oplećka i da se s oplećka ne mogne odvojiti, kako je Jahve Mojsiju naredio.</p><p class="noviRedak"> <h4>Ogrtač</h4><p class="pocetakParagrafa"> <span class="brojRetka" id="22">22</span>Naprave i ogrtač za oplećak, sav satkan od ljubičastog prediva.  <span class="brojRetka" id="23">23</span>U sredini je ogrtača bio prorez kao otvor na oklopu, prorez naokolo opšiven, da se ogrtač ne podere.  <span class="brojRetka" id="24">24</span>O donjem rubu ogrtača načine šípke od ljubičastog, crvenog i tamnocrvenog prediva i prepredenog lana.  <span class="brojRetka" id="25">25</span>A načine i zvonca od čistog zlata, pa zvonca privežu među šípke; sve naokolo donjeg ruba ogrtača između šipaka:  <span class="brojRetka" id="26">26</span>zvonce pa šipak, zvonce pa šipak okolo donjeg ruba ogrtača za vršenje službe, kako je Jahve naredio Mojsiju.</p><p class="noviRedak"> <h4>Svećeničko odijelo</h4><p class="pocetakParagrafa"> <span class="brojRetka" id="27">27</span>Zatim od otkanog lana načine košulje Aronu i njegovim sinovima;  <span class="brojRetka" id="28">28</span>a naprave i mitru od lana i kape od lana; platnene gaće načine od prepredenog lana.  <span class="brojRetka" id="29">29</span>I pasovi su bili od prepredenog lana i od ljubičastog, crvenog i tamnocrvenog prediva, iglama izvezeni, kako je Jahve Mojsiju naredio.</p><p class="noviRedak"> <h4>Vijenac</h4><p class="pocetakParagrafa"> <span class="brojRetka" id="30">30</span>Načine i ploču, sveti vijenac, od čistoga zlata i na njoj urežu natpis kako se urezuje na pečatnome prstenu: »Posvećen Jahvi«.  <span class="brojRetka" id="31">31</span>Za nju privežu modru vrpcu da je mogu svezati na vrhu mitre, kako je Jahve naredio Mojsiju.</p><p class="pocetakParagrafa"> <span class="brojRetka" id="32">32</span>Tako su bili završeni svi radovi na Prebivalištu, Šatoru sastanka. Izraelci su sve načinili onako kako je Jahve Mojsiju naredio da načine.</p><p class="noviRedak"> <h4>Predaja napravljenih stvari Mojsiju</h4><p class="pocetakParagrafa"> <span class="brojRetka" id="33">33</span>Onda donesu Mojsiju Prebivalište, Šator i sav njegov pribor: njegove kuke, njegove trenice, njegove priječnice, njegove stupove i njegova podnožja;  <span class="brojRetka" id="34">34</span>pokrov od učinjenih ovnujskih koža, pokrov od finih koža, zavjesu za zaklon;  <span class="brojRetka" id="35">35</span>Kovčeg svjedočanstva s njegovim motkama i Pomirilištem;  <span class="brojRetka" id="36">36</span>stol i sav njegov pribor, prinesene hljebove,  <span class="brojRetka" id="37">37</span>svijećnjak od čistoga zlata s njegovim svijećama – svijeće već u red stavljene – i sav njegov pribor i ulje za svjetlo;  <span class="brojRetka" id="38">38</span>zlatni žrtvenik, ulje za pomazanje, miomirisni tamjan i zavjesu za ulaz Šatora;  <span class="brojRetka" id="39">39</span>žrtvenik od mjedi s mjedenom rešetkom; njegove motke i sav njegov pribor; umivaonik i njegov stalak;  <span class="brojRetka" id="40">40</span>zavjese za dvorište; njihove stupove i njihova podnožja, zavjesu za dvorišni ulaz, njegova užeta i njihove kočiće – sav pribor za službu u Prebivalištu, za Šator sastanka;  <span class="brojRetka" id="41">41</span>lijepo izrađeno ruho za službu u svetištu – svetu odjeću za svećenika Arona i odijela za svećeničku službu njegovih sinova.  <span class="brojRetka" id="42">42</span>Upravo kako je Jahve Mojsiju naredio, tako su Izraelci sav posao obavili.</p><p class="pocetakParagrafa"> <span class="brojRetka" id="43">43</span>Mojsije pregleda sve radove i utvrdi da su ih dovršili: kako je Jahve naredio, onako su ih i napravili. I Mojsije ih blagoslovi.</p></p></p></p></p></p></p>