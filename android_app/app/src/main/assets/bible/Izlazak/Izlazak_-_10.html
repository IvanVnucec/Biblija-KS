<h4>Skakavci</h4><p class="pocetakParagrafa"> <span class="brojRetka" id="1">1</span>Reče Jahve Mojsiju: »Idi k faraonu. Učinio sam da njemu i njegovim službenicima otvrdne srce da izvedem svoja znamenja među njima;  <span class="brojRetka" id="2">2</span>da možeš pripovijedati svome sinu i svome unuku što sam učinio Egipćanima i kakva sam znamenja izvodio među njima, kako biste znali da sam ja Jahve.«  <span class="brojRetka" id="3">3</span>Tako Mojsije i Aron odu k faraonu i kažu mu: »Ovako poručuje Jahve, Bog Hebreja: ‘Dokle ćeš odbijati da se preda mnom poniziš? Pusti moj narod da mi iskaže štovanje.  <span class="brojRetka" id="4">4</span>Jer ako ne pustiš moga naroda, sutra ću navesti skakavce na tvoju zemlju.  <span class="brojRetka" id="5">5</span>Tako će prekriti površinu da se zemlja od njih neće vidjeti. Pojest će ono što vam je iza tuče ostalo; i ogolit će vam sva stabla što po polju rastu.  <span class="brojRetka" id="6">6</span>Ispunit će ti sav dvor, kuće tvojih službenika i domove svih ostalih Egipćana – takvo što ne vidješe ni tvoji očevi ni očevi tvojih očeva u ovoj zemlji od svojih vremena do danas.’« Okrene se i ode od faraona.  <span class="brojRetka" id="7">7</span>»Dokle će nam ovaj čovjek biti stupica?« – rekoše faraonu njegovi službenici. – »Pusti te ljude neka idu i iskažu štovanje Jahvi, svome Bogu! Zar ne vidiš kako Egipat srlja u propast?«</p><p class="pocetakParagrafa"> <span class="brojRetka" id="8">8</span>Dovedu Mojsija i Arona natrag k faraonu, a on im reče: »Idite! Iskažite štovanje Jahvi, svome Bogu! A tko će sve ići?«  <span class="brojRetka" id="9">9</span>»Svi idemo«, odgovori Mojsije, »i mlado i staro. Odlazimo sa svojim sinovima i svojim kćerima; sa svojom krupnom i sitnom stokom, jer moramo održati svečanost Jahvi.«  <span class="brojRetka" id="10">10</span>»Jahve bio s vama isto kao što i ja pustio da s vama pođu i djeca!« – odgovori im. »Očito se vidi da vam nakana nije čista.  <span class="brojRetka" id="11">11</span>Nećemo tako! Nego muškarci neka odu i štovanje iskažu Jahvi. To ste i tražili.« I otjeraju ih od faraona.</p><p class="pocetakParagrafa"> <span class="brojRetka" id="12">12</span>Tada reče Jahve Mojsiju: »Pruži ruku povrh zemlje egipatske da navale skakavci na egipatsku zemlju i pojedu sve bilje što još ostade nakon tuče!«  <span class="brojRetka" id="13">13</span>Tako Mojsije podigne svoj štap povrh egipatske zemlje, a Jahve navrati istočni vjetar po zemlji; puhao je toga cijelog dana i cijele noći. A kad je jutro svanulo, vjetar nanio skakavce.</p><p class="pocetakParagrafa"> <span class="brojRetka" id="14">14</span>Oni se razlete po svoj egipatskoj zemlji i padnu po svim krajevima Egipta u silnoj gustoći: toliko ih mnoštvo nikad prije nije bilo niti će kada biti.  <span class="brojRetka" id="15">15</span>Pokriju sve tlo, tako da se od njih zacrnjelo. Pojedu sve bilje u polju i sve plodove sa stabala što su bili ostali iza tuče. Ništa se više nije zelenjelo: ni stabla ni poljska trava u svem Egiptu.</p><p class="pocetakParagrafa"> <span class="brojRetka" id="16">16</span>Brže-bolje dozva faraon Mojsija i Arona pa im reče: »Sagriješio sam protiv Jahve, vašega Boga, i vas!  <span class="brojRetka" id="17">17</span>Oprostite mi uvredu još samo ovaj put i molite Jahvu, Boga svoga, da samo otkloni od mene ovaj smrtonosni bič!«  <span class="brojRetka" id="18">18</span>Kad je Mojsije otišao od faraona, zazva Jahvu  <span class="brojRetka" id="19">19</span>i Jahve promijeni vjetar u veoma jak zapadnjak, koji pothvati skakavce i odnese prema Crvenome moru. Ni jedan jedini skakavac nije ostao ni u kojem kraju Egipta.  <span class="brojRetka" id="20">20</span>Ali je Jahve otvrdnuo srce faraonu i ne pusti on Izraelaca.</p><p class="noviRedak"> <h4>Tama</h4><p class="pocetakParagrafa"> <span class="brojRetka" id="21">21</span>»Pruži ruku prema nebu«, rekne Jahve Mojsiju, »pa neka se tmina spusti na egipatsku zemlju, tmina koja će se moći opipati.«  <span class="brojRetka" id="22">22</span>Mojsije pruži ruku prema nebu i spusti se gusta tmina na svu zemlju egipatsku: tri je dana trajala.  <span class="brojRetka" id="23">23</span>Tri dana nisu ljudi jedan drugoga mogli vidjeti i nitko se sa svoga mjesta nije micao. A u mjestima gdje su Izraelci živjeli sjala svjetlost.</p><p class="pocetakParagrafa"> <span class="brojRetka" id="24">24</span>Pozva onda faraon Mojsija i reče: »Idi i štovanje iskaži Jahvi! Ali vaša stoka, krupna i sitna, neka ostane ovdje. Vaša djeca neka idu s vama!«  <span class="brojRetka" id="25">25</span>»Ti nas sam moraš opskrbiti prinosima i žrtvama paljenicama koje ćemo prinijeti Jahvi, Bogu svojemu«, odgovori Mojsije.  <span class="brojRetka" id="26">26</span>»Zato ćemo sa sobom potjerati i svoja stada. Ni papak neće ostati ovdje. Od njih nam valja izabrati za žrtvovanje Jahvi, Bogu našemu, a ne znamo, dok onamo ne stignemo, što moramo Jahvi prinijeti.«</p><p class="pocetakParagrafa"> <span class="brojRetka" id="27">27</span>Jahve otvrdne faraonu srce i on ne pristane da odu.  <span class="brojRetka" id="28">28</span>»Odlazi!« – vikne faraon na Mojsija. »I da mi više na oči ne dolaziš! Onoga dana kad mi se opet pojaviš na oči, zaglavit ćeš!«  <span class="brojRetka" id="29">29</span>»Dobro si kazao!« – uzvrati Mojsije. »Lica tvoga više neću vidjeti!«</p></p>