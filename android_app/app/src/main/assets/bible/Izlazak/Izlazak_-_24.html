<h3>3. SKLAPANJE SAVEZA</h3><p class="pocetakParagrafa"> <span class="brojRetka" id="1">1</span>Potom reče Mojsiju: »Uzađi k Jahvi – ti, Aron, Nadab i Abihu i sedamdeset izraelskih starješina. Poklonite se izdaljega!  <span class="brojRetka" id="2">2</span>Neka se sam Mojsije primakne k Jahvi! Oni neka se ne primiču, a puk neka se s njim ne penje.«</p><p class="pocetakParagrafa"> <span class="brojRetka" id="3">3</span>Dođe Mojsije i kaza narodu sve riječi Jahvine i sve odredbe. A sav puk odgovori u jedan glas: »Sve riječi što ih Jahve reče, vršit ćemo.«  <span class="brojRetka" id="4">4</span>Tada Mojsije popiše sve riječi Jahvine. A ujutro podrani te podigne žrtvenik na podnožju brda i dvanaest stupova za dvanaest plemena Izraelovih.  <span class="brojRetka" id="5">5</span>Zatim naloži mladim Izraelcima da prinesu žrtve paljenice i da žrtvuju Jahvi junce kao žrtve pričesnice.  <span class="brojRetka" id="6">6</span>Mojsije uhvati krv; polovinu krvi ulije u posude, a polovinu izlije po žrtveniku.  <span class="brojRetka" id="7">7</span>Prihvati zatim Knjigu Saveza pa je narodu glasno pročita, a narod uzvrati: »Sve što je Jahve rekao, izvršit ćemo i poslušat ćemo.«  <span class="brojRetka" id="8">8</span>Mojsije potom uzme krvi te poškropi narod govoreći: »Ovo je krv saveza koji je Jahve s vama uspostavio na temelju svih ovih riječi.«</p><p class="pocetakParagrafa"> <span class="brojRetka" id="9">9</span>Onda se uspne Mojsije s Aronom, Nadabom i Abihuom i sa sedamdeset starješina Izraelovih.  <span class="brojRetka" id="10">10</span>Oni vidješe Boga Izraelova: podnožje njegovim nogama kao da je bilo od dragoga kamena safira, sjajem nalik na samo nebo.  <span class="brojRetka" id="11">11</span>Ni ruke svoje nije pružio na izabranike Izraelaca: slobodno su Boga motrili i jeli i pili.</p><p class="pocetakParagrafa"> <span class="brojRetka" id="12">12</span>Onda Jahve reče Mojsiju: »Popni se k meni na brdo i pričekaj ondje. Dat ću ti kamene ploče sa zakonom i zapovijedima koje sam za njihovu pouku napisao.«  <span class="brojRetka" id="13">13</span>Ustane Mojsije i njegov pomoćnik Jošua te se Mojsije popne na brdo Božje.  <span class="brojRetka" id="14">14</span>A starješinama reče: »Čekajte nas ovdje dok se ne vratimo. Eto je s vama Aron i Hur. Tko imadne kakvu razmiricu, neka se obrati na njih.«</p><p class="pocetakParagrafa"> <span class="brojRetka" id="15">15</span>Zatim Mojsije uzađe na brdo, a onda oblak prekri brdo.  <span class="brojRetka" id="16">16</span>Slava se Jahvina nastani na Sinajskom brdu i oblak ga obavijaše šest dana. Sedmoga dana zovne Jahve Mojsija iz oblaka.  <span class="brojRetka" id="17">17</span>Slava Jahvina na vrhuncu brda bijaše očima Izraelaca kao vatra koja sažiže. Mojsije zađe u oblak i uspne se na brdo.  <span class="brojRetka" id="18">18</span>Četrdeset dana i četrdeset noći boravio je Mojsije na brdu.</p>