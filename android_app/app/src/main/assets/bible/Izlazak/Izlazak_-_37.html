<h4>Kovčeg</h4><p class="pocetakParagrafa"> <span class="brojRetka" id="1">1</span>Besalel napravi Kovčeg od bagremova drva, dug dva i pol lakta, širok lakat i pol, a lakat i pol visok.  <span class="brojRetka" id="2">2</span>Iznutra ga i izvana okuje čistim zlatom. Naokolo mu napravi zlatan završni pojas.  <span class="brojRetka" id="3">3</span>I salije mu četiri koluta na njegova četiri ugla: dva koluta s jedne strane, a dva koluta s njegove druge strane.  <span class="brojRetka" id="4">4</span>Napravi i motke od bagremova drva i u zlato ih okuje;  <span class="brojRetka" id="5">5</span>onda provuče motke kroz kolutove Kovčegu sa strane za nošenje Kovčega.  <span class="brojRetka" id="6">6</span>Zatim napravi Pomirilište od čistoga zlata, dva i pol lakta dugo, a lakat i pol široko.  <span class="brojRetka" id="7">7</span>Napravi i dva kerubina od kovanoga zlata, na dva kraja Pomirilišta:  <span class="brojRetka" id="8">8</span>jednoga kerubina na jednome kraju, a drugoga kerubina na drugome kraju. Kerubine na oba kraja načini u jednome komadu s Pomirilištem.  <span class="brojRetka" id="9">9</span>Kerubini imali uzdignuta i raširena krila, zaklanjali njima Pomirilište. Bili su licem okrenuti jedan prema drugome, tako da su im lica gledala u Pomirilište.</p><p class="noviRedak"> <h4>Stol za prinesene kruhove</h4><p class="pocetakParagrafa"> <span class="brojRetka" id="10">10</span>Od bagremova drva načini stol, dva lakta dug, lakat širok, a lakat i pol visok.  <span class="brojRetka" id="11">11</span>Obloži ga čistim zlatom i od zlata mu naokolo načini završni pojas.  <span class="brojRetka" id="12">12</span>I načini mu obrub unaokolo, podlanicu širok. A za obrub naokolo načini zlatan završni pojas.  <span class="brojRetka" id="13">13</span>Salije mu četiri zlatna koluta. Kolutove onda pričvrsti za njegova četiri nožna ugla.  <span class="brojRetka" id="14">14</span>Kolutovi su bili tik pod obrubom, kao kvake za motke, da se stol može nositi.  <span class="brojRetka" id="15">15</span>Motke za nošenje stola načinio je od bagremova drva i zlatom ih obložio.  <span class="brojRetka" id="16">16</span>A pribor što se držao na stolu – njegove zdjele, varjače, vrčeve i pehare za izlijevanje prinosa – napravio je od čistoga zlata.</p><p class="noviRedak"> <h4>Svijećnjak</h4><p class="pocetakParagrafa"> <span class="brojRetka" id="17">17</span>Od čistoga zlata načini i svijećnjak. Svijećnjak – njegovo podnožje i stalak – skova. Njegove čaše – čaške i latice – bile su u jednome komadu s njim.  <span class="brojRetka" id="18">18</span>Šest je krakova izbijalo s njegovih strana: tri kraka svijećnjaka s jedne strane, a tri kraka svijećnjaka s druge strane.  <span class="brojRetka" id="19">19</span>Na jednome kraku bile su tri čaše u obliku bademova cvijeta, svaka sa svojom čaškom i laticama. Na drugome opet kraku bile su tri čaše u obliku bademova cvijeta, svaka s čaškom i laticama. Tako je bilo na svih šest krakova što izbijahu iz svijećnjaka.  <span class="brojRetka" id="20">20</span>Na samome svijećnjaku bile su četiri čaše u obliku bademova cvijeta, svaka s čaškom i laticama:  <span class="brojRetka" id="21">21</span>čaška, u jednom komadu s njim, pod prva dva kraka; pa konačno čaška, u jednom komadu s njim, pod zadnja dva kraka. Tako na svih šest krakova što su iz njega izbijali.  <span class="brojRetka" id="22">22</span>Njihove čaške i njihove peteljke bile su u jednom komadu s njim; sve to od čistoga kovanog zlata.  <span class="brojRetka" id="23">23</span>A od čistoga zlata napravi mu i sedam svjetiljaka, usekače i pepeljare.  <span class="brojRetka" id="24">24</span>Svijećnjak i sav njegov pribor načini od jednoga talenta čistoga zlata.</p><p class="noviRedak"> <h4>Kadioni žrtvenik</h4><p class="pocetakParagrafa"> <span class="brojRetka" id="25">25</span>Kadioni je žrtvenik napravio od bagremova drva, lakat dug, lakat širok – u četvorinu – a dva lakta visok. Roščići su mu bili u jednom komadu s njim.  <span class="brojRetka" id="26">26</span>Obloži mu čistim zlatom plohu, strane naokolo i njegove roščiće. Načini mu naokolo završni pojas od zlata.  <span class="brojRetka" id="27">27</span>Na njemu načini i dva zlatna koluta na oprečnim stranama, ispod završnog pojasa, da služe motkama za kvake kad se na njima nosi.  <span class="brojRetka" id="28">28</span>Motke načini od bagremova drva pa ih obloži zlatom.  <span class="brojRetka" id="29">29</span>Onda pripravi posvećeno ulje za pomazanje i čisti kâd mirisni, onako kako ga pravi pomastar.</p></p></p></p>