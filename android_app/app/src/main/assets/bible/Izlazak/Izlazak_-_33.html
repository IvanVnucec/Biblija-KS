<h4>Nastavlja se put u obećanu zemlju</h4><p class="pocetakParagrafa"> <span class="brojRetka" id="1">1</span>Jahve reče Mojsiju: »Idi! Putuj odavde, ti i narod koji si izveo iz zemlje egipatske, u zemlju za koju sam se zakleo Abrahamu, Izaku i Jakovu da ću je dati njihovim potomcima.  <span class="brojRetka" id="2">2</span>Pred tobom ću poslati anđela; istjerat ću Kanaance, Amorejce, Hetite, Perižane, Hivijce i Jebusejce.  <span class="brojRetka" id="3">3</span>Idite u zemlju kojom teče mlijeko i med. Ja s vama neću poći – jer ste narod tvrde šije – da vas putem ne istrijebim.«  <span class="brojRetka" id="4">4</span>Kad narod ču ove oštre riječi, poče tugovati. I nitko više ne stavi na se svoga nakita.  <span class="brojRetka" id="5">5</span>Jer reče Jahve Mojsiju: »Kaži Izraelcima: ‘Vi ste narod tvrde šije. Kad bih ja s vama išao samo čas, uništio bih vas. Stoga skinite svoj nakit, a ja ću vidjeti što ću s vama učiniti.’«  <span class="brojRetka" id="6">6</span>Tako su od brda Horeba Izraelci bili bez nakita.</p><p class="noviRedak"> <h4>Šator sastanka</h4><p class="pocetakParagrafa"> <span class="brojRetka" id="7">7</span>Mojsije uze šator i razape ga izvan tabora, daleko od tabora. I nazva ga Šator sastanka. Tko bi se god htio obratiti Jahvi, pošao bi k Šatoru sastanka, koji se nalazio izvan tabora.  <span class="brojRetka" id="8">8</span>Kad bi god Mojsije pošao u Šator, sav bi se narod digao; svatko bi stajao kod ulaza u svoj šator i gledao za Mojsijem dok ne bi ušao u Šator.  <span class="brojRetka" id="9">9</span>A kad bi Mojsije ušao u Šator, stup bi se oblaka spustio i ostajao na ulazu u Šator dok je Jahve s Mojsijem razgovarao.  <span class="brojRetka" id="10">10</span>Videći kako stup oblaka stoji na ulazu Šatora, sav bi se narod tada dizao i svatko bi se duboko klanjao na vratima svoga šatora.  <span class="brojRetka" id="11">11</span>Tako bi Jahve razgovarao s Mojsijem licem u lice, kao što čovjek govori s prijateljem. Mojsije bi se poslije vratio u tabor, ali se njegov pomoćnik Jošua, sin Nunov, mlađarac, iz Šatora ne bi micao.</p><p class="noviRedak"> <h4>Jahve – suputnik Izraelov</h4><p class="pocetakParagrafa"> <span class="brojRetka" id="12">12</span>Mojsije oslovi Jahvu: »Vidi, ti si meni rekao: ‘Povedi ovaj narod’, ali mi nisi objavio koga ćeš sa mnom poslati. Još si mi rekao: ‘Znam te po imenu, i ti uživaš moju blagonaklonost.’  <span class="brojRetka" id="13">13</span>Stoga, ako uživam tvoju blagonaklonost, objavi mi svoje putove da te shvatim i da dalje uživam tvoju blagonaklonost. Promisli također da je ova svjetina tvoj narod.«  <span class="brojRetka" id="14">14</span>»Ja ću osobno s tobom poći«, odgovori Jahve, »i počinak ti priuštiti.«  <span class="brojRetka" id="15">15</span>»Ako ti ne pođeš«, nadoda Mojsije, »odavde nas i ne izvodi.  <span class="brojRetka" id="16">16</span>Ta kako će se znati da uživamo tvoju naklonost, ja i tvoj narod? Po tome što ideš s nama. Time ćemo se samo razlikovati ja i tvoj narod među svim narodima koji su na licu zemlje.«  <span class="brojRetka" id="17">17</span>»I ovo što si zatražio, učinit ću«, odgovori Jahve Mojsiju. »Ta ti uživaš moju blagonaklonost jer te po imenu poznajem.«</p><p class="noviRedak"> <h4>Slava Jahvina</h4><p class="pocetakParagrafa"> <span class="brojRetka" id="18">18</span>»Pokaži mi svoju slavu«, zamoli Mojsije.  <span class="brojRetka" id="19">19</span>»Dopustit ću da ispred tebe prođe sav moj sjaj«, odgovori, »i pred tobom ću izustiti svoje ime Jahve. Bit ću milostiv kome hoću da milostiv budem; smilovat ću se komu hoću da se smilujem.  <span class="brojRetka" id="20">20</span>A ti«, doda, »moga lica ne možeš vidjeti, jer ne može čovjek mene vidjeti i na životu ostati.  <span class="brojRetka" id="21">21</span>Evo mjesta ovdje uza me«, nastavi Jahve. »Stani na pećinu!  <span class="brojRetka" id="22">22</span>Dok moja slava bude prolazila, stavit ću te u pukotinu pećine i svojom te rukom zakloniti dok ne prođem.  <span class="brojRetka" id="23">23</span>Onda ću ja svoju ruku maknuti, pa ćeš me s leđa vidjeti. Ali se lice moje ne može vidjeti.«</p></p></p></p>