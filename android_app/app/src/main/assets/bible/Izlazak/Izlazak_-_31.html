<h4>Graditelji Svetišta</h4><p class="pocetakParagrafa"> <span class="brojRetka" id="1">1</span>Jahve reče Mojsiju:  <span class="brojRetka" id="2">2</span>»Pozvao sam, gledaj, po imenu Besalela, sina Urijeva, od koljena Hurova iz plemena Judina.  <span class="brojRetka" id="3">3</span>Napunio sam ga duhom Božjim koji mu je dao umješnost, razumijevanje i sposobnost za svakovrsne poslove:  <span class="brojRetka" id="4">4</span>da zamišlja nacrte za radove od zlata, srebra i mjedi;  <span class="brojRetka" id="5">5</span>za rezanje dragulja, za umetanje; za rezbarije u drvu i poslove svakakve.  <span class="brojRetka" id="6">6</span>Dodao sam još Oholiaba, sina Ahisamakova iz Danova plemena; vještinom sam obdario sve sposobne ljude da mognu napraviti sve što sam ti naredio:  <span class="brojRetka" id="7">7</span>Šator sastanka, Kovčeg svjedočanstva, povrh njega Pomirilište i sav namještaj Šatora;  <span class="brojRetka" id="8">8</span>stol i sav njegov pribor, čisti svijećnjak sa svim njegovim priborom;  <span class="brojRetka" id="9">9</span>kadioni žrtvenik, žrtvenik za žrtve paljenice i njegov pribor, onda umivaonik i njegovo podnožje;  <span class="brojRetka" id="10">10</span>odijela za službu, posvećena odijela za svećenika Arona i odijela za njegove sinove, za njihovu svećeničku službu;  <span class="brojRetka" id="11">11</span>pa ulje za pomazanje i miomirisni tamjan za svetište. Sve neka načine kako sam ti naredio.«</p><p class="noviRedak"> <h4>Propis o suboti</h4><p class="pocetakParagrafa"> <span class="brojRetka" id="12">12</span>Jahve opet reče Mojsiju:  <span class="brojRetka" id="13">13</span>»Reci Izraelcima: Subote moje morate održavati, jer subota je znak između mene i vas od naraštaja do naraštaja, da budete svjesni da vas ja, Jahve, posvećujem.  <span class="brojRetka" id="14">14</span>Držite, dakle, subotu, jer je ona za vas sveta. Tko je oskvrne neka se pogubi; tko bude u njoj radio ikakav posao neka se odstrani iz svoga naroda.  <span class="brojRetka" id="15">15</span>Šest dana neka se vrše poslovi, ali sedmi dan neka bude dan posvemašnjeg odmora, Jahvi posvećen. Tko bi u dan subotnji obavljao kakav posao neka se pogubi.  <span class="brojRetka" id="16">16</span>Stoga neka Izraelci drže subotu – svetkujući je od naraštaja do naraštaja – kao vječni savez.  <span class="brojRetka" id="17">17</span>Neka je ona znak, zauvijek, između mene i Izraelaca. Ta Jahve je za šest dana sazdao nebo i zemlju, a sedmoga je dana prestao raditi i odahnuo.«</p><p class="noviRedak"> <h4>Mojsije prima ploče Saveza</h4><p class="pocetakParagrafa"> <span class="brojRetka" id="18">18</span>Kad Jahve svrši svoj razgovor s Mojsijem na Sinajskom brdu, dade mu dvije ploče svjedočanstva, ploče kamene, ispisane prstom Božjim.</p></p></p>