<h4>Zakon o prvorođencima</h4><p class="pocetakParagrafa"> <span class="brojRetka" id="1">1</span>Jahve reče Mojsiju:  <span class="brojRetka" id="2">2</span>»Meni posvetite svakoga prvorođenca! Prvenci materina krila kod Izraelaca, i od ljudi i od životinja, meni pripadaju!«</p><p class="noviRedak"> <h4>Propis o beskvasnim hljebovima</h4><p class="pocetakParagrafa"> <span class="brojRetka" id="3">3</span>A onda Mojsije reče narodu: »Sjećajte se ovoga dana u koji ste izbavljeni iz Egipta, iz kuće ropstva, jer vas Jahve izbavi odande svojom jakom mišicom. Ukvasani kruh neka se ne jede!  <span class="brojRetka" id="4">4</span>Ovoga dana mjeseca abiba vaše je izbavljenje.  <span class="brojRetka" id="5">5</span>Stoga: kad te Jahve uvede u zemlju Kanaanaca, Hetita, Amorejaca, Hivijaca i Jebusejaca, za koju se zakleo tvojim precima da će ti je dati – zemlju kojom teče med i mlijeko – ovoga mjeseca obavi ovakav obred:  <span class="brojRetka" id="6">6</span>sedam dana jedi nekvasan kruh, a sedmoga dana neka se slavi svetkovina u čast Jahvi.  <span class="brojRetka" id="7">7</span>Sedam dana neka se jede nekvasan kruh; ukvasanog kruha neka ne bude kod tebe; i neka se nigdje ne vidi kvasac na tvome području.  <span class="brojRetka" id="8">8</span>Svome sinu toga dana objasni: to je za ono što mi je Jahve učinio kad sam se iz Egipta izbavio.  <span class="brojRetka" id="9">9</span>Neka ti bude kao znak na tvojoj ruci i kao opomena na tvome čelu: da Jahvin zakon bude uvijek na tvojim ustima. Jer te rukom jakom Jahve izbavio iz Egipta.  <span class="brojRetka" id="10">10</span>Taj propis vršite svake godine u određeno vrijeme.«</p><p class="noviRedak"> <h4>Prvorođenci</h4><p class="pocetakParagrafa"> <span class="brojRetka" id="11">11</span>»A kada te Jahve dovede u zemlju Kanaanaca – kako vam se zakle, tebi i tvojim ocima – i kada ti je preda,  <span class="brojRetka" id="12">12</span>ustupajte Jahvi prvorođence materinjega krila, a tako i sve prvine što ih tvoja stoka dade – svako muško pripada Jahvi!  <span class="brojRetka" id="13">13</span>Svaku prvinu magaradi otkupi janjetom ili jaretom. Ako je ne otkupiš, slomi joj vrat. A svakoga prvorođenca između svoje djece otkupi.  <span class="brojRetka" id="14">14</span>Kad te sin tvoj sutra zapita: ‘Što znači to?’ – odgovori mu: ‘Rukom jakom izvede nas Jahve iz Egipta, iz kuće ropstva.  <span class="brojRetka" id="15">15</span>Kako je faraon postao tvrdokoran pa nas nije htio pustiti, Jahve je poubijao sve prvorođence u zemlji egipatskoj: prvorođence ljudi i prvine stoke. Eto zato Jahvi žrtvujem svaku mušku prvinu materinjega krila, a svakoga prvorođenca od svojih sinova otkupljujem.  <span class="brojRetka" id="16">16</span>Neka ti to bude kao znak na tvojoj ruci i kao znamenje posred čela da nas je rukom jakom Jahve izbavio iz Egipta.’«</p><p class="noviRedak"> <h3>5. PREKO CRVENOGA MORA</h3><h4>Polazak Izraelaca</h4><p class="pocetakParagrafa"> <span class="brojRetka" id="17">17</span>Kad je faraon dopustio da narod ode, Bog ih nije poveo prema filistejskoj zemlji, iako je onuda bilo najbliže. Bog je, naime, rekao: »Mogao bi se narod predomisliti i vratiti u Egipat kad vidi ratovanje.«  <span class="brojRetka" id="18">18</span>Stoga Bog povede narod zaobilaznim putem, kroz pustinju prema Crvenome moru. Izraelci su napustili zemlju egipatsku naoružani od glave do pete.  <span class="brojRetka" id="19">19</span>Mojsije ponese sa sobom Josipove kosti. Jer Josip bijaše zakleo Izraelce riječima: »Bog će se zacijelo za vas zauzeti. Tada i moje kosti odavde ponesite sa sobom!«</p><p class="pocetakParagrafa"> <span class="brojRetka" id="20">20</span>Krenuvši iz Sukota, utabore se u Etamu, na kraju pustinje.  <span class="brojRetka" id="21">21</span>Jahve je išao pred njima, danju u stupu od oblaka da im put pokazuje, a noću u stupu od ognja da im svijetli. Tako su mogli putovati i danju i noću.  <span class="brojRetka" id="22">22</span>I nije ispred naroda nestajao stup od oblaka danju ni stup od ognja noću.</p></p></p></p>