<h3>4. IZLAZAK IZ EGIPTA</h3><h4>Najava smrti prvorođenaca</h4><p class="pocetakParagrafa"> <span class="brojRetka" id="1">1</span>»Još ću samo jednom nedaćom udariti faraona i Egipat«, reče Jahve Mojsiju. »Poslije toga pustit će vas odavde. I više: sam će vas odavde potjerati.  <span class="brojRetka" id="2">2</span>Kaži svijetu neka svaki čovjek ište od svoga susjeda i svaka žena od svoje susjede srebrnih i zlatnih dragocjenosti.«  <span class="brojRetka" id="3">3</span>Jahve učini te Egipćani bijahu naklonjeni narodu. Sam Mojsije postane vrlo uvažen u egipatskoj zemlji, u očima faraonovih službenika i u očima naroda.</p><p class="pocetakParagrafa"> <span class="brojRetka" id="4">4</span>A onda Mojsije navijesti: »Ovako poručuje Jahve: ‘O ponoći proći ću Egiptom.  <span class="brojRetka" id="5">5</span>Svaki će prvorođenac u egipatskoj zemlji umrijeti, od prvorođenca faraonova, koji bi imao sjediti na njegovu prijestolju, do prvorođenca ropkinje koja se nalazi uz mlinski kamen; a uginut će i sve prvine od stoke.  <span class="brojRetka" id="6">6</span>U svoj će zemlji egipatskoj nastati veliki jauk, kakva nije bilo niti će kad poslije biti.  <span class="brojRetka" id="7">7</span>Među Izraelcima ni pas neće zalajati na živo stvorenje: ni na čovjeka ni na životinju.’ Po tome ćete znati da Jahve luči Izraelca od Egipćanina.  <span class="brojRetka" id="8">8</span>Onda će svi ovi tvoji dvorani k meni doći, preda me se baciti i vikati: Nosi se i ti i sav puk koji za tobom ide! Poslije toga ću otići.« I gnjevan ode od faraona.</p><p class="pocetakParagrafa"> <span class="brojRetka" id="9">9</span>»Neće vas faraon poslušati«, reče Jahve Mojsiju, »a to da bi se umnožila moja znamenja u zemlji egipatskoj.«</p><p class="pocetakParagrafa"> <span class="brojRetka" id="10">10</span>Mojsije i Aron izveli su sva ta znamenja pred faraonom, ali je Jahve okorio srce faraonu, te tako on nije puštao Izraelaca da odu iz njegove zemlje.</p>