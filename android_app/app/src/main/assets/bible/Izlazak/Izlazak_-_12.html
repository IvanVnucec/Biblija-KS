<h4>Pasha</h4><p class="pocetakParagrafa"> <span class="brojRetka" id="1">1</span>Jahve reče Mojsiju i Aronu u zemlji egipatskoj:  <span class="brojRetka" id="2">2</span>»Ovaj mjesec neka vam bude početak mjesecima; neka vam bude prvi mjesec u godini.  <span class="brojRetka" id="3">3</span>Ovo objavite svoj zajednici izraelskoj: Desetog dana ovoga mjeseca neka svatko za obitelj pribavi jedno živinče. Tako, jedno na obitelj.  <span class="brojRetka" id="4">4</span>Ako je obitelj premalena da ga potroši, neka se ona priključi svome susjedu, najbližoj kući, prema broju osoba. Podijelite živinče prema tome koliko koja osoba može pojesti.  <span class="brojRetka" id="5">5</span>Živinče neka bude bez mane, od jedne godine i muško. Možete izabrati bilo janje bilo kozle.  <span class="brojRetka" id="6">6</span>Čuvajte ga do četrnaestoga dana ovoga mjeseca. A onda neka ga sva izraelska zajednica zakolje kad se spusti suton.  <span class="brojRetka" id="7">7</span>Neka uzmu krvi i poškrope oba dovratnika i nadvratnik kuće u kojoj se bude blagovalo.  <span class="brojRetka" id="8">8</span>Meso, pečeno na vatri, neka se pojede te iste noći s beskvasnim kruhom i gorkim zeljem.  <span class="brojRetka" id="9">9</span>Da ništa sirovo ili na vodi skuhano od njega niste jeli, nego na vatri pečeno: s glavom, nogama i ponutricom.  <span class="brojRetka" id="10">10</span>Ništa od njega ne smijete ostaviti za sutradan: što bi god do jutra ostalo, morate na vatri spaliti.  <span class="brojRetka" id="11">11</span>A ovako ga blagujte: opasanih bokova, s obućom na nogama i sa štapom u ruci. Jedite ga žurno: to je Jahvina pasha.  <span class="brojRetka" id="12">12</span>Te ću, naime, noći ja proći egipatskom zemljom i pobiti sve prvorođence u zemlji egipatskoj – i čovjeka i životinju. Ja, Jahve, kaznit ću i sva egipatska božanstva.  <span class="brojRetka" id="13">13</span>Krv neka označuje kuće u kojima vi budete. Gdje god spazim krv, proći ću vas; tako ćete vi izbjeći biču zatornomu kad se oborim na zemlju egipatsku.«</p><p class="noviRedak"> <h4>Blagdan beskvasnih kruhova</h4><p class="pocetakParagrafa"> <span class="brojRetka" id="14">14</span>»Taj dan neka vam bude spomen-dan. Slavite ga kao blagdan u čast Jahvi. Svetkujte ga po trajnoj uredbi od koljena do koljena.  <span class="brojRetka" id="15">15</span>Sedam dana jedite beskvasan kruh. Prvoga već dana uklonite kvasac iz svojih kuća. Jer, tko bi god od prvoga do sedmoga dana jeo ukvasan kruh, taj se ima iskorijeniti između Izraelaca.  <span class="brojRetka" id="16">16</span>Prvoga dana držite sveto zborovanje, a tako i sedmoga dana. Nikakva posla tih dana nemojte raditi. Jedino jelo, što kome treba, možete pripraviti.  <span class="brojRetka" id="17">17</span>Držite Blagdan beskvasnih kruhova! Toga sam, naime, dana izveo vaše čete iz zemlje egipatske. Držite zato taj dan kao blagdan od koljena do koljena: to je vječna naredba.  <span class="brojRetka" id="18">18</span>Od večeri četrnaestoga dana prvoga mjeseca pa do večeri dvadeset prvoga dana toga mjeseca jedite beskvasan kruh.  <span class="brojRetka" id="19">19</span>Sedam dana ne smije biti kvasca u vašim domovima. Tko bi god jeo bilo što ukvasano, taj neka se ukloni iz izraelske zajednice, bio stranac ili domorodac.  <span class="brojRetka" id="20">20</span>Ništa ukvasano ne smijete jesti: u svim svojim prebivalištima jedite nekvasan kruh.«</p><p class="noviRedak"> <h4>Propisi o Pashi</h4><p class="pocetakParagrafa"> <span class="brojRetka" id="21">21</span>Zatim sazva Mojsije sve starješine Izraelaca te im reče: »Idite i pribavite janje za svoje obitelji i žrtvujte pashu.  <span class="brojRetka" id="22">22</span>Onda uzmite kitu izopa, zamočite je u krv što je u zdjeli i poškropite krvlju iz zdjele nadvratnik i oba dovratnika. Neka nitko ne izlazi preko kućnih vrata do jutra.  <span class="brojRetka" id="23">23</span>Kad Jahve bude prolazio da pobije Egipćane, zapazit će krv na nadvratniku i na oba dovratnika, pa će mimoići ta vrata i neće dopustiti da Zatornik uđe u vaše kuće da hara.  <span class="brojRetka" id="24">24</span>Ovu uredbu držite u svim vremenima kao zakon za se i djecu svoju.  <span class="brojRetka" id="25">25</span>I kad dođete u zemlju koju će vam Jahve dati kako je obećao, vršite ovaj obred.  <span class="brojRetka" id="26">26</span>Kad vas vaša djeca zapitaju: ‘Što vam taj obred označuje?’  <span class="brojRetka" id="27">27</span>odgovorite im: ‘Ovo je pashalna žrtva u čast Jahvi koji je prolazio mimo kuće Izraelaca kad je usmrćivao Egipćane, a naše kuće pošteđivao.’« Tada narod popada ničice i pokloni se.</p><p class="pocetakParagrafa"> <span class="brojRetka" id="28">28</span>Potom Izraelci odu i poslušaju: kako je Jahve Mojsiju i Aronu naredio, tako i učine.</p><p class="noviRedak"> <h4>Smrt prvorođenaca</h4><p class="pocetakParagrafa"> <span class="brojRetka" id="29">29</span>O ponoći Jahve pobije sve prvorođence po zemlji egipatskoj: od prvorođenca faraonova, koji je imao sjediti na prijestolju, do prvorođenca sužnja u tamnici, a tako i sve prvine od stoke.  <span class="brojRetka" id="30">30</span>Noću ustane faraon, on pa svi njegovi dvorani i svi Egipćani, jer se strašan jauk razlijegao Egiptom: ne bijaše kuće u kojoj nije ležao mrtvac.  <span class="brojRetka" id="31">31</span>Faraon pozva u noći Mojsija i Arona te im reče: »Ustajte i odlazite od moga naroda i vi i vaši Izraelci! Idite! Odajte štovanje Jahvi, kako ste tražili.  <span class="brojRetka" id="32">32</span>Pokupite svoju i sitnu i krupnu stoku, kako ste zahtijevali: idite pa i mene blagoslovite!«  <span class="brojRetka" id="33">33</span>Egipćani nagonili narod da brže ide iz zemlje, »jer izgibosmo svi«, govorahu oni.  <span class="brojRetka" id="34">34</span>Tako narod ponese svoje još neukislo tijesto; naćve, uvijene u ogrtače, ponesoše na ramenima.</p><p class="pocetakParagrafa"> <span class="brojRetka" id="35">35</span>I učiniše Izraelci kako im je Mojsije bio rekao: zatražiše od Egipćana srebrnine, i zlatnine, i odjeće.  <span class="brojRetka" id="36">36</span>Jahve je učinio te Egipćani bijahu naklonjeni narodu pa davahu. Tako su Egipćane oplijenili.</p><p class="noviRedak"> <h4>Izlazak Izraelaca</h4><p class="pocetakParagrafa"> <span class="brojRetka" id="37">37</span>Pođu tako Izraelci iz Ramsesa prema Sukotu. Bilo je oko šest stotina tisuća pješaka, osim žena i djece.  <span class="brojRetka" id="38">38</span>A mnogo i drugoga svijeta pođe s njima, i mnoga stoka, krupna i sitna.  <span class="brojRetka" id="39">39</span>Ispeku beskvasne prevrte od tijesta što su ga iz Egipta ponijeli: nije se bilo ukvasalo. A kako su bili tjerani iz Egipta, nisu mogli odgađati, i tako nisu sebi spremili poputninu.  <span class="brojRetka" id="40">40</span>Vrijeme što su ga Izraelci proveli u Egiptu iznosilo je četiri stotine i trideset godina.  <span class="brojRetka" id="41">41</span>I kad se navrši četiri stotine i trideset godina – točno onoga dana – sve čete Jahvine iziđoše iz zemlje egipatske.  <span class="brojRetka" id="42">42</span>Ona noć koju je Jahve probdio da njih izbavi iz Egipta, odonda je svima Izraelcima, u sve naraštaje njihove, noć bdjenja u čast Jahvi.</p><p class="noviRedak"> <h4>Propisi o Pashi</h4><p class="pocetakParagrafa"> <span class="brojRetka" id="43">43</span>Reče Jahve Mojsiju i Aronu: »Neka je ovo pravilo za pashalnu žrtvu: ni jedan stranac ne smije od nje jesti!  <span class="brojRetka" id="44">44</span>Svaki rob, kupljen novcem i obrezan, može je jesti.  <span class="brojRetka" id="45">45</span>Ni gost ni najamnik ne smiju je jesti!  <span class="brojRetka" id="46">46</span>Blagujte je u jednoj te istoj kući; iz kuće ne smijete iznositi mesa niti na žrtvi smijete koju kost slomiti.  <span class="brojRetka" id="47">47</span>Sva zajednica Izraelaca neka je prikazuje!  <span class="brojRetka" id="48">48</span>Ako bi stranac koji među vama boravi htio svetkovati Pashu u čast Jahvi, svi se njegovi muški moraju obrezati. Tek tada neka pristupi i slavi je, jer je tada kao i domorodac zemlje. Ali neobrezani ne smije od nje jesti.  <span class="brojRetka" id="49">49</span>Neka vrijedi isto pravilo za domoroca i pridošlicu koji među vama boravi.«  <span class="brojRetka" id="50">50</span>Svi Izraelci poslušaju: kako je Jahve naredio Mojsiju i Aronu, tako su i učinili.  <span class="brojRetka" id="51">51</span>Toga istog dana izbavio je Jahve Izraelce u njihovim četama iz zemlje egipatske.</p></p></p></p></p></p>