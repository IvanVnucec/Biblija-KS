<h4>Žrtvenik za paljenice</h4><p class="pocetakParagrafa"> <span class="brojRetka" id="1">1</span>»Načini žrtvenik od bagremova drva, pet lakata dug, pet lakata širok – prava četvorina – i tri lakta visok.  <span class="brojRetka" id="2">2</span>Na njegova četiri ugla načini rogove. Neka mu rogovi budu u jednome komadu s njim. I mjeđu ga okuj.  <span class="brojRetka" id="3">3</span>Dalje, načini za žrtvenik posude za zgrtanje otpadaka: strugače, kotliće, viljuške i kadionike. Sve potrepštine za žrtvenik načini od mjedi.  <span class="brojRetka" id="4">4</span>Onda načini za nj rešetku od mjedi, u obliku mrežice,  <span class="brojRetka" id="5">5</span>a na četiri ugla mrežicu ispod izbočine žrtvenika, tako da zahvati do sredine žrtvenika.  <span class="brojRetka" id="6">6</span>Napravi zatim motke za žrtvenik, motke od bagremova drva, pa ih mjeđu okuj.  <span class="brojRetka" id="7">7</span>Neka se motke provuku kroz kolutove, tako da dođu na obje strane žrtvenika kad se nosi.  <span class="brojRetka" id="8">8</span>Načini ga šuplja, od dasaka: kako ti je pokazano na brdu, onako neka je i napravljen.«</p><p class="noviRedak"> <h4>Dvorište</h4><p class="pocetakParagrafa"> <span class="brojRetka" id="9">9</span>»Napravi i dvorište Prebivališta. Na južnoj strani napravi zavjese od prepredenog lana, sto lakata u dužinu s te strane.  <span class="brojRetka" id="10">10</span>Njihovih dvadeset stupova neka stoji na dvadeset podnožja od mjedi i neka imaju kopče i šipke od srebra.  <span class="brojRetka" id="11">11</span>Isto tako za sjevernu stranu načini plahte sto lakata duge. Njihovih dvadeset stupova i dvadeset podnožja od mjedi, ali kopče i šipke neka su od srebra.  <span class="brojRetka" id="12">12</span>Širini dvorišta sa zapadne strane trebat će zavjese pedeset lakata duge, sa deset stupova i deset podnožja.  <span class="brojRetka" id="13">13</span>Širina dvorišta prema istočnoj strani neka bude pedeset lakata.  <span class="brojRetka" id="14">14</span>Nadalje, zavjese s jedne strane vrata neka su petnaest lakata duge, sa svoja tri stupa i njihova tri podnožja.  <span class="brojRetka" id="15">15</span>A s druge strane neka su zavjese opet petnaest lakata, sa svoja tri stupa i njihova tri podnožja.  <span class="brojRetka" id="16">16</span>Za dvorišni ulaz: vezen zastor od dvadeset lakata, od ljubičastog, crvenog i tamnocrvenog prediva i prepredenog lana; i sa svoja četiri stupa i njihova četiri podnožja.  <span class="brojRetka" id="17">17</span>Svi stupovi naokolo dvorišta neka su povezani srebrnim šipkama. Neka su im kopče od srebra, a podnožja od mjedi.  <span class="brojRetka" id="18">18</span>Neka je dvorište u duljinu sto lakata, u širinu pedeset, a u visinu pet lakata. Neka su mu plahte od prepredenog lana, podnožja od mjedi.  <span class="brojRetka" id="19">19</span>Sve potrepštine u Prebivalištu za opću upotrebu i svi njegovi kočići, a tako i kočići u dvorištu, neka su od mjedi.«</p><p class="noviRedak"> <h4>Ulje za svijeće</h4><p class="pocetakParagrafa"> <span class="brojRetka" id="20">20</span>»Nadalje, naredi Izraelcima da ti za svjetlo donose čistoga ulja od istupanih maslina, tako da svjetlo neprestano gori.  <span class="brojRetka" id="21">21</span>Aron i njegovi sinovi neka ga postavljaju u Šator sastanka izvan zavjese što zaklanja Svjedočanstvo da gori pred Jahvom od večeri do jutra. Neka je to neopoziva naredba za izraelske naraštaje.«</p></p></p>