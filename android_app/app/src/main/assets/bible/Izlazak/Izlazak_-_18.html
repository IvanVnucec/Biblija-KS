<h4>Jitro i Mojsije</h4><p class="pocetakParagrafa"> <span class="brojRetka" id="1">1</span>A Jitro, midjanski svećenik, tast Mojsijev, ču sve što učini Bog Mojsiju i svemu izraelskom narodu i kako Jahve izbavi Izraelce iz Egipta.  <span class="brojRetka" id="2">2</span>Tada tast Mojsijev Jitro povede Siporu, Mojsijevu ženu – koju Mojsije bijaše otpustio –  <span class="brojRetka" id="3">3</span>i oba njezina sina. Jednomu je bilo ime Geršon, a to će reći: »Bijah došljak u tuđoj zemlji.«  <span class="brojRetka" id="4">4</span>Drugi se zvao Eliezer, to jest: »Bog oca moga bio mi je u pomoći i spasio me od faraonova mača.«  <span class="brojRetka" id="5">5</span>Tako Mojsijev tast Jitro povede k Mojsiju u pustinju, gdje se Mojsije bio utaborio na Božjem brdu, njegove sinove i njegovu ženu.  <span class="brojRetka" id="6">6</span>Poruči on Mojsiju: »Ja, tvoj tast Jitro, dolazim k tebi s tvojom ženom i s oba njezina sina.«  <span class="brojRetka" id="7">7</span>Izađe Mojsije ususret svome tastu; duboko mu se nakloni i zagrli ga. Pošto su se upitali za zdravlje, uđu pod šator.</p><p class="pocetakParagrafa"> <span class="brojRetka" id="8">8</span>Mojsije je onda pripovijedao svome tastu o svemu što je Jahve učinio faraonu i Egipćanima zbog Izraelaca; o svim nezgodama što su ih snašle na putu, ali ih je Jahve od njih izbavio.  <span class="brojRetka" id="9">9</span>Jitro se radovao svemu dobru koje je Jahve učinio Izraelcima i što ih je oslobodio od egipatskih šaka.  <span class="brojRetka" id="10">10</span>»Neka je hvaljen Jahve koji vas je izbavio od egipatskih šaka i od šaka faraonovih«, reče Jitro.  <span class="brojRetka" id="11">11</span>»Sada znam da je Jahve veći od svih bogova jer je izbavio narod ispod egipatske vlasti kad su s njim okrutno postupali.«</p><p class="pocetakParagrafa"> <span class="brojRetka" id="12">12</span>Zatim Jitro, Mojsijev tast, prinese Bogu žrtvu paljenicu i prinos. Uto dođe Aron i sve izraelske starješine da s Mojsijevim tastom blaguju gozbu pred Bogom.</p><p class="noviRedak"> <h4>Postavljanje sudaca</h4><p class="pocetakParagrafa"> <span class="brojRetka" id="13">13</span>Sutradan Mojsije sjede da kroji pravdu narodu. Narod je oko njega stajao od jutra do mraka.  <span class="brojRetka" id="14">14</span>Vidjevši Mojsijev tast sav trud što ga on za narod čini, rekne mu: »Što to imaš toliko s narodom? I zašto ti sam sjediš, a sav narod stoji oko tebe od jutra do mraka?«  <span class="brojRetka" id="15">15</span>»Narod dolazi k meni«, odgovori Mojsije, »da se s Bogom posavjetuje.  <span class="brojRetka" id="16">16</span>Kad zađu u prepirku, dođu k meni. Ja onda rasudim između jednoga i drugoga; izložim im Božje zakone i odredbe.«  <span class="brojRetka" id="17">17</span>»Nije dobro kako radiš«, odgovori Mojsiju tast.  <span class="brojRetka" id="18">18</span>»I ti i taj narod s tobom potpuno ćete se iscrpsti. Taj je posao za te pretežak; sam ga ne možeš obavljati.  <span class="brojRetka" id="19">19</span>Poslušaj me. Svjetovat ću te, i Bog će biti s tobom! Ti zastupaj narod pred Bogom; podastiri Bogu njihove razmirice.  <span class="brojRetka" id="20">20</span>Poučavaj ih o zakonima i odredbama; svraćaj ih na put kojim moraju ići, upućuj ih na djela koja moraju vršiti.  <span class="brojRetka" id="21">21</span>Onda proberi između svega puka ljude sposobne, bogobojazne i pouzdane, koji mrze mito, te ih postavi za glavare puku: tisućnike, stotnike, pedesetnike i desetnike.  <span class="brojRetka" id="22">22</span>Neka sude narodu u svako doba. Sve veće slučajeve neka preda te iznose, a u manjima neka sami rasuđuju. Olakšaj sebi breme: neka ga oni s tobom nose.  <span class="brojRetka" id="23">23</span>Ako tako uradiš – i Bog ti to odobri – moći ćeš izdržati, a sav ovaj narod odlazit će kući u miru.«</p><p class="pocetakParagrafa"> <span class="brojRetka" id="24">24</span>Mojsije posluša savjet svoga tasta i učini sve kako ga svjetova.  <span class="brojRetka" id="25">25</span>Probere Mojsije sposobnih ljudi od svih Izraelaca pa ih postavi za glavare narodu: tisućnike, stotnike, pedesetnike i desetnike.  <span class="brojRetka" id="26">26</span>Oni su sudili narodu u svako doba. Teže slučajeve iznosili bi Mojsiju, a sve manje rješavali sami.</p><p class="pocetakParagrafa"> <span class="brojRetka" id="27">27</span>Zatim Mojsije otpusti svoga tasta i on ode u svoju zemlju.</p></p>