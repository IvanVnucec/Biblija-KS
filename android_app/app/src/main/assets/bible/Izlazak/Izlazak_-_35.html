<h3>6. PODIZANJE SVETIŠTA</h3><h4>Zakon subotnjeg počinka</h4><p class="pocetakParagrafa"> <span class="brojRetka" id="1">1</span>Mojsije sazva svu zajednicu sinova Izraelovih pa im reče: »Ovo vam je Jahve naložio da činite:  <span class="brojRetka" id="2">2</span>Neka se posao obavlja šest dana. Sedmi dan neka vam bude sveti dan, dan potpunog počinka u čast Jahvi. Tko bi radio u taj dan neka se kazni smrću.  <span class="brojRetka" id="3">3</span>Na subotnji dan ni vatre ne ložite po svojim stanovima.«</p><p class="noviRedak"> <h4>Prikupljanje građe</h4><p class="pocetakParagrafa"> <span class="brojRetka" id="4">4</span>Nadalje Mojsije reče svoj zajednici izraelskoj: »Ovo je Jahve naredio:  <span class="brojRetka" id="5">5</span>Među sobom pokupite prinos Jahvi! Tko god je plemenita srca neka Jahvi donese prinos: zlata, srebra i mjedi;  <span class="brojRetka" id="6">6</span>ljubičastog, crvenog i tamnocrvenog prediva i prepredenog lana;  <span class="brojRetka" id="7">7</span>učinjenih ovnujskih koža, onda finih koža, bagremova drva,  <span class="brojRetka" id="8">8</span>ulja za svjetlo, mirodija za ulje pomazanja i miomirisni tamjan;  <span class="brojRetka" id="9">9</span>oniksa i drugoga dragog kamenja za umetanje u oplećak i naprsnik.</p><p class="pocetakParagrafa"> <span class="brojRetka" id="10">10</span>A svi koji su među vama vješti neka dođu praviti što je Jahve naredio:  <span class="brojRetka" id="11">11</span>Prebivalište, njegov šator i pokrov; njegove kuke i trenice, njegove priječnice i stupce; njegova podnožja;  <span class="brojRetka" id="12">12</span>njegov Kovčeg i motke; Pomirilište pa zavjesu za zaklon;  <span class="brojRetka" id="13">13</span>stol s njegovim motkama i sve njegove potrepštine; prinesene hljebove;  <span class="brojRetka" id="14">14</span>svijećnjak za svjetlo, njegov pribor i njegove svijeće, onda ulje za svjetlo;  <span class="brojRetka" id="15">15</span>kadioni žrtvenik i njegove motke; ulje za pomazanje i miomirisni tamjan; zastorak na ulazu u Prebivalište;  <span class="brojRetka" id="16">16</span>žrtvenik za žrtve paljenice s njegovom rešetkom od mjedi; motke za nj i sav njegov pribor; umivaonik i njegov stalak;  <span class="brojRetka" id="17">17</span>zastore za dvorište; stupce i njihova podnožja, pa zastor na ulazu u dvorište;  <span class="brojRetka" id="18">18</span>kočiće za Prebivalište i kočiće za dvorište s njihovim uzicama;  <span class="brojRetka" id="19">19</span>svečano ruho za vršenje službe u svetištu – posvećena odijela za svećenika Arona i odijela za svećeničku službu njegovih sinova.«</p><p class="pocetakParagrafa"> <span class="brojRetka" id="20">20</span>Nato se sva izraelska zajednica povuče ispred Mojsija.  <span class="brojRetka" id="21">21</span>A onda svatko koga je srce vuklo i duša poticala dođe noseći svoj prinos u čast Jahvi za gradnju Šatora sastanka, za svaku službu u njemu i za posvećena odijela.  <span class="brojRetka" id="22">22</span>Strčaše se muževi i žene: svi koje je srce vuklo donesoše zapinjača, naušnica, prstenja, narukvica, ogrlica i svakovrsna zlatnog nakita; svi koji bijahu zavjetovali kakvu zlatninu u čast Jahvi.  <span class="brojRetka" id="23">23</span>Svi kod kojih se našlo ljubičastog, crvenog i tamnocrvenog prediva i prepredenog lana, učinjenih ovnujskih koža ili finih koža donesoše svoje.  <span class="brojRetka" id="24">24</span>Nadalje, svatko tko je mogao dati kakav dar u srebru ili mjedi donese to kao prinos u čast Jahvi. Svatko u koga se našlo bagremova drva za upotrebu u bilo kojem poslu, donese ga.  <span class="brojRetka" id="25">25</span>Sve žene koje su bile vješte prele su svojim rukama i donosile što bijahu oprele: ljubičastog, crvenog i tamnocrvenog prediva i prepredenog lana.  <span class="brojRetka" id="26">26</span>Sve opet žene koje je njihovo srce poticalo zbog njihove vještine prele su kostrijet.  <span class="brojRetka" id="27">27</span>Glavari su donosili oniksa i drugoga dragog kamenja za umetanje u oplećak i naprsnik;  <span class="brojRetka" id="28">28</span>pa mirodije i ulje za svjetlo, ulje za pomazanje i miomirisni tamjan.  <span class="brojRetka" id="29">29</span>I tako Izraelci – svi ljudi i sve žene koje je srce poticalo da pridonesu bilo što poslu koji je Jahve po Mojsiju naredio da se izvrši – donesoše to kao dragovoljan prinos u čast Jahvi.</p><p class="noviRedak"> <h4>Graditelji Svetišta</h4><p class="pocetakParagrafa"> <span class="brojRetka" id="30">30</span>Potom reče Mojsije Izraelcima: »Vidite! Jahve je po imenu pozvao Besalela, sina Urijeva, od koljena Hurova a iz plemena Judina.  <span class="brojRetka" id="31">31</span>Njega je napunio duhom Božjim, dao mu umješnost, sposobnost i razumijevanje u svim poslovima:  <span class="brojRetka" id="32">32</span>da zamišlja nacrte i da radove izvodi od zlata, srebra i mjedi;  <span class="brojRetka" id="33">33</span>da reže dragulje za umetanje; da urezuje u drvetu i da umješno radi svaki posao.  <span class="brojRetka" id="34">34</span>Njemu i Oholiabu, sinu Ahisamakovu, od plemena Danova, udijeli i sposobnost da poučavaju druge.  <span class="brojRetka" id="35">35</span>Obdari ih umještvom u svakom poslu rezbarskom, krojačkom, veziljskom i tkalačkom; oni tkaju tkanine od ljubičastog, crvenog i tamnocrvenog prediva i prepredenog lana, sposobni su u svakom poslu i vješti u nacrtima.</p></p></p>