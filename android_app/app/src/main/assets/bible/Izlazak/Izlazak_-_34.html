<h4>Obnova saveza – nove ploče</h4><p class="pocetakParagrafa"> <span class="brojRetka" id="1">1</span>Reče Jahve Mojsiju: »Okleši dvije kamene ploče kao i prijašnje pa ću ja na ploče napisati riječi koje su bile na prvim pločama što si ih razbio.  <span class="brojRetka" id="2">2</span>Budi gotov do jutra. Onda, ujutro, popni se na brdo Sinaj i ondje ćeš, navrh brda, stupiti preda me.  <span class="brojRetka" id="3">3</span>Nitko drugi neka se s tobom ne penje; neka se nitko nigdje na brdu ne pokaže. Neka ni ovce ni goveda ne pasu podno brda.«  <span class="brojRetka" id="4">4</span>Mojsije okleše dvije kamene ploče kao i prijašnje; rano jutrom ustane i popne se na Sinajsko brdo, uzevši u ruke dvije kamene ploče, kako mu je Jahve naredio.</p><p class="noviRedak"> <h4>Bogojavljenje</h4><p class="pocetakParagrafa"> <span class="brojRetka" id="5">5</span>Jahve se spusti u liku oblaka, a on stade preda nj i zazva Ime: »Jahve!«  <span class="brojRetka" id="6">6</span>Jahve prođe ispred njega te se javi: »Jahve! Jahve! Bog milosrdan i milostiv, spor na srdžbu, bogat ljubavlju i vjernošću,  <span class="brojRetka" id="7">7</span>iskazuje milost tisućama, podnosi opačinu, grijeh i prijestup, ali krivca nekažnjena ne ostavlja, nego kažnjava opačinu otaca na djeci – čak na unučadi do trećega i četvrtog koljena.«</p><p class="pocetakParagrafa"> <span class="brojRetka" id="8">8</span>Mojsije smjesta pade na zemlju i pokloni se.  <span class="brojRetka" id="9">9</span>Onda reče: »Gospodine moj! Ako sam stekao blagonaklonost u tvojim očima, onda, o Gospodine, pođi s nama! Premda je narod tvrde šije, oprosti naše grijehe i naše opačine i primi nas za svoju baštinu!«</p><p class="noviRedak"> <h4>Savez</h4><p class="pocetakParagrafa"> <span class="brojRetka" id="10">10</span>»Dobro«, odgovori, »sklapam savez. Pred cijelim tvojim pukom činit ću čudesa kakva se nisu događala ni u kojoj zemlji, ni u kojem narodu. Sav narod koji te okružuje vidjet će što može Jahve, jer ono što ću s tobom učiniti bit će strašno.  <span class="brojRetka" id="11">11</span>Vrši, dakle, što ti danas nalažem! Gle, protjerat ću ispred tebe Amorejce, Kanaance, Hetite, Perižane, Hivijce i Jebusejce.  <span class="brojRetka" id="12">12</span>Čuvaj se da ne praviš saveza sa stanovnicima zemlje u koju ideš; da ne budu zamkom u tvojoj sredini.  <span class="brojRetka" id="13">13</span>Nego porušite njihove žrtvenike, oborite njihove stupove, počupajte im ašere!  <span class="brojRetka" id="14">14</span>Jer ne smiješ se klanjati drugome bogu. Ta Jahve – ime mu je Ljubomorni – Bog je ljubomoran.  <span class="brojRetka" id="15">15</span>Ne pravi saveza sa stanovnicima one zemlje da te oni, kad se odaju bludnosti sa svojim bogovima i žrtve im budu prinosili, ne bi pozivali, a ti pristao da jedeš od prinesene žrtve;  <span class="brojRetka" id="16">16</span>da ne bi uzimao njihove djevojke za žene svojim sinovima, da one – odajući se bludništvu sa svojim bogovima – ne bi za sobom povele i tvoje sinove.</p><p class="pocetakParagrafa"> <span class="brojRetka" id="17">17</span>Ne pravi sebi livenih bogova!</p><p class="pocetakParagrafa"> <span class="brojRetka" id="18">18</span>Drži Blagdan beskvasnih kruhova – jedući beskvasni kruh sedam dana, kako sam ti naredio – u određeno vrijeme u mjesecu abibu, jer si u mjesecu abibu izišao iz Egipta.</p><p class="pocetakParagrafa"> <span class="brojRetka" id="19">19</span>Svako prvorođenče materinjega krila meni pripada: svako muško, svaki prvenac tvoga i sitnoga i krupnoga blaga.  <span class="brojRetka" id="20">20</span>Prvenca od magarice otkupi jednim grlom sitne stoke. Ako ga ne otkupiš, moraš mu šijom zavrnuti. A sve prvorođence od svojih sinova otkupljuj.</p><p class="pocetakParagrafa">Neka nitko preda me ne stupa praznih ruku!</p><p class="pocetakParagrafa"> <span class="brojRetka" id="21">21</span>Šest dana radi, a sedmoga od poslova odustani, sve ako je u doba oranja ili u vrijeme žetve.</p><p class="pocetakParagrafa"> <span class="brojRetka" id="22">22</span>Svetkuj Blagdan sedmicâ – prvine pšenične žetve – i Blagdan berbe na prekretu godine.</p><p class="pocetakParagrafa"> <span class="brojRetka" id="23">23</span>Triput na godinu neka se svi muškarci pojave pred Gospodinom Jahvom, Bogom Izraelovim.  <span class="brojRetka" id="24">24</span>Jer ću protjerati narode ispred tebe i proširiti tvoje međe te nitko neće hlepiti za tvojom zemljom kad triput u godini budeš uzlazio da se pokažeš pred Jahvom, Bogom svojim.</p><p class="pocetakParagrafa"> <span class="brojRetka" id="25">25</span>Od žrtve koju mi namjenjuješ ne prinosi krvi ni s čim ukvasanim; niti ostavljaj žrtve prinesene na blagdan Pashe da prenoći do jutra.</p><p class="pocetakParagrafa"> <span class="brojRetka" id="26">26</span>U kuću Jahve, Boga svoga, donosi najbolje prvine plodova sa svoje zemlje.</p><p class="pocetakParagrafa">Ne kuhaj kozleta u mlijeku njegove majke.</p><p class="pocetakParagrafa"> <span class="brojRetka" id="27">27</span>Zapiši ove riječi«, reče Jahve Mojsiju, »jer su one temelji na kojima sam s tobom i s Izraelom sklopio savez.«</p><p class="pocetakParagrafa"> <span class="brojRetka" id="28">28</span>Mojsije ostade ondje s Jahvom četrdeset dana i četrdeset noći. Niti je kruha jeo niti je vode pio. Tada je na ploče ispisao riječi Saveza – Deset zapovijedi.</p><p class="noviRedak"> <h4>Mojsije silazi sa Sinaja</h4><p class="pocetakParagrafa"> <span class="brojRetka" id="29">29</span>Napokon Mojsije siđe sa Sinajskog brda. Silazeći s brda, nosio je u rukama ploče svjedočanstva. Nije ni znao da iz njegova lica, zbog razgovora s Jahvom, izbija svjetlost.  <span class="brojRetka" id="30">30</span>Kad su Aron i svi Izraelci vidjeli kako iz Mojsijeva lica izbija svjetlost, ne usudiše se k njemu pristupiti.  <span class="brojRetka" id="31">31</span>Onda ih Mojsije zovnu. Tada k njemu dođoše Aron i sve starješine zajednice. I Mojsije razgovaraše s njima.  <span class="brojRetka" id="32">32</span>Poslije k njemu dođoše i svi Izraelci, pa im on priopći sve što mu je naložio Jahve na Sinajskom brdu.  <span class="brojRetka" id="33">33</span>Kad je Mojsije završio razgovor s njima, prevuče preko svoga lica koprenu.  <span class="brojRetka" id="34">34</span>Kad bi god Mojsije ulazio pred Jahvu da s njim razgovara, koprenu bi skinuo dok opet ne bi izišao. Kad bi izlazio da Izraelcima kaže što mu je naređeno,  <span class="brojRetka" id="35">35</span>Izraelci bi vidjeli kako iz Mojsijeva lica izbija svjetlost. Tada bi Mojsije opet prevukao koprenu preko lica dok ne uđe da s Jahvom govori.</p></p></p></p>