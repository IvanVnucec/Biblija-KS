<h4>Gorući grm</h4><p class="pocetakParagrafa"> <span class="brojRetka" id="1">1</span>Mojsije pasao ovce svoga tasta Jitra, midjanskoga svećenika. Goneći tako stado po pustari, dođe do Horeba, brda Božjega.  <span class="brojRetka" id="2">2</span>Anđeo mu se Jahvin ukaže u rasplamtjeloj vatri iz jednog grma. On se zagleda: grm sav u plamenu, a ipak ne izgara.  <span class="brojRetka" id="3">3</span>»Hajde da priđem«, reče Mojsije, »i promotrim ovaj čudni prizor: zašto grm ne sagorijeva.«  <span class="brojRetka" id="4">4</span>Kad je Jahve vidio kako prilazi da razmotri, iz grma ga Bog zovne: »Mojsije! Mojsije!« »Evo me!« – javi se.  <span class="brojRetka" id="5">5</span>»Ne prilazi ovamo!« – reče. »Izuj obuću s nogu! Jer mjesto na kojem stojiš sveto je tlo.  <span class="brojRetka" id="6">6</span>Ja sam«, nastavi, »Bog tvoga oca; Bog Abrahamov, Bog Izakov, Bog Jakovljev.« Mojsije zakloni lice: bojao se u Boga gledati.</p><p class="noviRedak"> <h4>Poziv Mojsijev</h4><p class="pocetakParagrafa"> <span class="brojRetka" id="7">7</span>»Vidio sam jade svoga naroda u Egiptu«, nastavi Jahve, »i čuo mu tužbu na tlačitelje njegove. Znane su mi muke njegove.  <span class="brojRetka" id="8">8</span>Zato sam sišao da ga izbavim iz šaka egipatskih i odvedem ga iz te zemlje u dobru i prostranu zemlju – u zemlju kojom teče med i mlijeko: u postojbinu Kanaanaca, Hetita, Amorejaca, Perižana, Hivijaca i Jebusejaca.  <span class="brojRetka" id="9">9</span>Vapaji sinova Izraelovih dopriješe do mene. I sam vidjeh kako ih Egipćani tlače.  <span class="brojRetka" id="10">10</span>Zato, hajde! Ja te šaljem faraonu da izbaviš narod moj, Izraelce, iz Egipta.«  <span class="brojRetka" id="11">11</span>»Tko sam ja da se uputim faraonu«, odgovori Mojsije Bogu, »i izvedem Izraelce iz Egipta!«  <span class="brojRetka" id="12">12</span>»Ja ću biti s tobom«, nastavi. »I ovo će ti biti znak da sam te ja poslao: kad izvedeš narod iz Egipta, Bogu ćete iskazati štovanje na ovome brdu.«</p><p class="noviRedak"> <h4>Bog objavljuje svoje ime</h4><p class="pocetakParagrafa"> <span class="brojRetka" id="13">13</span>Nato Mojsije reče Bogu: »Ako dođem k Izraelcima pa im kažem: ‘Bog otaca vaših poslao me k vama’, i oni me zapitaju: ‘Kako mu je ime?’ – što ću im odgovoriti?«  <span class="brojRetka" id="14">14</span>»Ja sam koji jesam«, reče Bog Mojsiju. Onda nastavi: »Ovako kaži Izraelcima: ‘Ja jesam’ posla me k vama.«  <span class="brojRetka" id="15">15</span>Dalje je Bog Mojsiju rekao: »Kaži Izraelcima ovako: ‘Jahve, Bog vaših otaca, Bog Abrahamov, Bog Izakov i Bog Jakovljev, poslao me k vama.’ To mi je ime dovijeka, tako će me zvati od koljena do koljena.«</p><p class="noviRedak"> <h4>Mojsijevo poslanje</h4><p class="pocetakParagrafa"> <span class="brojRetka" id="16">16</span>»Idi, skupi starješine Izraelaca pa im kaži: ‘Jahve, Bog otaca – Bog Abrahamov, Izakov i Jakovljev – objavio mi se i rekao mi: Pohodio sam vas i razabrao što vam se čini u Egiptu.  <span class="brojRetka" id="17">17</span>Odlučio sam vas izvesti iz egipatske bijede u zemlju Kanaanaca, Hetita, Amorejaca, Perižana, Hivijaca i Jebusejaca – u zemlju kojom teče med i mlijeko!’  <span class="brojRetka" id="18">18</span>Oni će te poslušati. Onda pođi sa starješinama Izraelaca k egipatskom kralju i reci mu: ‘Objavio nam se Jahve, Bog Hebreja. Pusti nas da odemo tri dana hoda u pustinju, da ondje prinesemo žrtvu Jahvi, Bogu svojemu.’  <span class="brojRetka" id="19">19</span>Znam ja da vas egipatski kralj neće pustiti ako ne bude natjeran teškom šakom.  <span class="brojRetka" id="20">20</span>Zato ću ja pružiti svoju šaku i pritisnuti Egipat svakovrsnim čudesima što ću ih u njemu izvesti. Poslije će vas pustiti.  <span class="brojRetka" id="21">21</span>Dobro ću raspoložiti Egipćane prema ovome narodu, pa kad pođete, nećete poći praznih ruku.  <span class="brojRetka" id="22">22</span>Svaka će žena zatražiti od svoje susjede i stanarke u svojoj kući nakita srebrnog i zlatnog i odjeće. To stavite na svoje sinove i kćeri. Tako ćete oplijeniti Egipćane.«</p></p></p></p>