<h4>Pravednost prema bližnjemu i prema neprijatelju</h4><p class="pocetakParagrafa"> <span class="brojRetka" id="1">1</span>»Nemojte davati lažne izjave! Ne pomaži zlikovcu svjedočeći krivo!  <span class="brojRetka" id="2">2</span>Ne povodi se za mnoštvom da činiš zlo niti svjedoči u parnici stajući na stranu većine protiv pravde.  <span class="brojRetka" id="3">3</span>Ne smiješ biti pristran prema siromahu u njegovoj parnici.</p><p class="pocetakParagrafa"> <span class="brojRetka" id="4">4</span>Kad nabasaš na zalutalo goveče ili magare svoga neprijatelja, moraš mu ga natrag dovesti.  <span class="brojRetka" id="5">5</span>Ako opaziš magarca onoga koji te mrzi kako je pao pod svojim tovarom, nemoj ga ostaviti: zajedno s njegovim gospodarom moraš mu pomoći da se digne.</p><p class="pocetakParagrafa"> <span class="brojRetka" id="6">6</span>Ne krnji prava svome siromahu u njegovoj parnici.  <span class="brojRetka" id="7">7</span>Stoj daleko od lažne optužbe; ne ubijaj nedužna i pravedna, jer ja zlikovcu ne praštam.  <span class="brojRetka" id="8">8</span>Ne primaj mita, jer mito zasljepljuje i one koji najjasnije gledaju i upropašćuje pravo pravednika.</p><p class="pocetakParagrafa"> <span class="brojRetka" id="9">9</span>Ne ugnjetavaj pridošlicu! Ta znate kako je pridošlici; i sami ste bili pridošlice u zemlji egipatskoj.«</p><p class="noviRedak"> <h4>Subotnja godina i subota</h4><p class="pocetakParagrafa"> <span class="brojRetka" id="10">10</span>»Šest godina zasijavaj svoju zemlju i njezine plodove pobiri,  <span class="brojRetka" id="11">11</span>a sedme je godine pusti da počiva neobrađena. Neka se s nje hrani sirotinja tvoga naroda, a što njoj ostane, neka pojede poljska živina. Radi tako i sa svojim vinogradom i svojim maslinikom.</p><p class="pocetakParagrafa"> <span class="brojRetka" id="12">12</span>Šest dana obavljaj svoj posao, ali sedmoga dana od posala odustani, da ti otpočine vol i magarac i da odahne sin tvoje sluškinje i pridošlica.</p><p class="pocetakParagrafa"> <span class="brojRetka" id="13">13</span>Pripazite na sve što sam vam rekao. Ne spominjite imena drugih bogova. Neka se to i ne čuje iz tvojih usta.«</p><p class="noviRedak"> <h4>Blagdani</h4><p class="pocetakParagrafa"> <span class="brojRetka" id="14">14</span>»Triput na godinu održavaj u moju čast svetkovinu.  <span class="brojRetka" id="15">15</span>Slavi Blagdan beskvasnih kruhova. U određeno vrijeme u mjesecu abibu – jer si u njemu iz Egipta izišao – sedam dana jedi beskvasan kruh, kako sam ti naredio. Neka nitko ne stupa preda me praznih ruku!  <span class="brojRetka" id="16">16</span>Onda slavi Blagdan žetve – prvinâ što ih donose polja koja zasijavaš. Zatim Blagdan berbe na koncu godine, kad s polja pokupiš plodove svoga truda.  <span class="brojRetka" id="17">17</span>Triput na godinu neka svi tvoji muški stupe pred Gospodara Jahvu.</p><p class="pocetakParagrafa"> <span class="brojRetka" id="18">18</span>Krv žrtve koju u moju čast žrtvuješ nemoj prinositi s ukvasanim kruhom; salo od žrtve prinesene na moju svetkovinu ne ostavljaj za sutradan.</p><p class="pocetakParagrafa"> <span class="brojRetka" id="19">19</span>Donosi u kuću Jahve, svoga Boga, najbolje prvine sa svoje zemlje.</p><p class="pocetakParagrafa">Ne kuhaj kozleta u mlijeku njegove majke.«</p><p class="noviRedak"> <h4>Upute za ulazak u zemlju kanaansku</h4><p class="pocetakParagrafa"> <span class="brojRetka" id="20">20</span>»Šaljem, evo, svog anđela pred tobom da te čuva na putu i dovede te u mjesto koje sam priredio.  <span class="brojRetka" id="21">21</span>Poštuj ga i slušaj! Ne buni se protiv njega, jer vam neće opraštati prekršaje: ta moje je ime u njemu.  <span class="brojRetka" id="22">22</span>Ako mu se budeš vjerno pokoravao i budeš vršio sve što sam naredio, ja ću biti neprijatelj tvojim neprijateljima i protivnik tvojim protivnicima.  <span class="brojRetka" id="23">23</span>Anđeo će moj ići pred tobom i dovesti te do Amorejaca, Hetita, Perižana, Kanaanaca, Hivijaca i Jebusejaca da ih uništim.  <span class="brojRetka" id="24">24</span>Nemoj se klanjati njihovim kumirima niti im iskazuj štovanje; ne postupaj kako oni rade, nego njihove kumire poruši i stupove im porazbijaj.  <span class="brojRetka" id="25">25</span>Iskazujte štovanje Jahvi, Bogu svome, pa ću blagoslivljati tvoj kruh i tvoju vodu i uklanjati od tebe bolest.  <span class="brojRetka" id="26">26</span>U tvojoj zemlji neće biti pometkinje; ja ću učiniti punim broj tvojih dana.</p><p class="pocetakParagrafa"> <span class="brojRetka" id="27">27</span>Pred tobom ću odaslati stravu svoju; u metež ću baciti sav svijet među koji dospiješ i učinit ću da svi tvoji neprijatelji bježe pred tobom.  <span class="brojRetka" id="28">28</span>Stršljene ću pred tobom odašiljati da ispred tebe tjeraju u bijeg Hivijce, Kanaance i Hetite.  <span class="brojRetka" id="29">29</span>Neću ih otjerati ispred tebe u jednoj godini, da zemlja ne opusti i divlje se životinje ne razmnože na tvoju štetu.  <span class="brojRetka" id="30">30</span>Tjerat ću ih ispred tebe malo-pomalo dok ti potomstvo ne odraste, tako da zemlju zaposjedneš.  <span class="brojRetka" id="31">31</span>Postavit ću ti granicu: od Crvenoga do Filistejskoga mora, od pustinje pa do Rijeke. Predat ću, naime, stanovništvo zemlje u tvoje šake, a ti ga ispred sebe tjeraj.  <span class="brojRetka" id="32">32</span>Ne pravi savez ni s njima ni s njihovim kumirima.  <span class="brojRetka" id="33">33</span>Neka ne ostanu u tvojoj zemlji da te ne navode na grijeh protiv mene. Ako bi štovao njihove kumire, to bi ti bila stupica.«</p></p></p></p>