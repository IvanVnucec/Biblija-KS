<h2>I. OSLOBOĐENJE IZ EGIPTA</h2><h3>1. IZRAEL U EGIPTU</h3><h4>Nevolje Hebreja u Egiptu</h4><p class="pocetakParagrafa"> <span class="brojRetka" id="1">1</span>Ovo su imena Izraelovih sinova koji su s Jakovom sišli u Egipat, svaki sa svojim domom:  <span class="brojRetka" id="2">2</span>Ruben, Šimun, Levi i Juda;  <span class="brojRetka" id="3">3</span>Jisakar, Zebulun i Benjamin;  <span class="brojRetka" id="4">4</span>Dan i Naftali; Gad i Ašer.  <span class="brojRetka" id="5">5</span>U svemu Jakovljevih potomaka bijaše sedamdeset duša. A Josip je već bio u Egiptu.</p><p class="pocetakParagrafa"> <span class="brojRetka" id="6">6</span>I umre Josip, a pomru i sva njegova braća i sav onaj naraštaj.  <span class="brojRetka" id="7">7</span>Ali su Izraelci bili rodni, namnožili se i silno ojačali, tako da su napučili zemlju.</p><p class="pocetakParagrafa"> <span class="brojRetka" id="8">8</span>Uto u Egiptu zavlada novi kralj koji nije poznavao Josipa.  <span class="brojRetka" id="9">9</span>I reče on svome puku: »Eto, sinovi su Izraelovi postali narod brojan i moćniji od nas.  <span class="brojRetka" id="10">10</span>Hajde, postupimo mudro s njima: spriječimo im porast, da se u slučaju rata ne pridruže našim neprijateljima, da ne udare na nas i napokon ne odu iz zemlje.«</p><p class="pocetakParagrafa"> <span class="brojRetka" id="11">11</span>I postaviše nad njima nadglednike da ih tlače teškim radovima. Tako su faraonu sagradili gradove-skladišta: Pitom i Ramses.  <span class="brojRetka" id="12">12</span>Ali što su ih više tlačili, oni se još više množili, napredovali i širili se, tako da su Egipćani strahovali od Izraelaca. <span class="brojRetka" id="13">13</span>I Egipćani se okrutno obore na Izraelce.  <span class="brojRetka" id="14">14</span>Ogorčavali su im život teškim radovima: pravljenjem meljte i opeke, različitim poljskim poslovima i svakovrsnim naporima koje im nemilosrdno nametahu.</p><p class="pocetakParagrafa"> <span class="brojRetka" id="15">15</span>Egipatski se kralj obrati i na hebrejske babice, od kojih jednoj bijaše ime Šifra, a drugoj Pua, pa im naredi:  <span class="brojRetka" id="16">16</span>»Kad u porodu pomažete Hebrejkama, dobro pogledajte oba kamena sjedala: ako je muško dijete, ubijte ga; ako je žensko, neka živi.«  <span class="brojRetka" id="17">17</span>Ali su se babice bojale Boga i nisu činile kako im je naredio egipatski kralj, nego su ostavljale na životu mušku djecu.  <span class="brojRetka" id="18">18</span>Stoga egipatski kralj pozove babice pa im rekne: »Zašto ste tako radile i na životu ostavljale mušku djecu?«  <span class="brojRetka" id="19">19</span>Nato babice odgovore faraonu: »Hebrejke nisu kao egipatske žene. One su životne. Prije nego babica dođe k njima, one već rode.«  <span class="brojRetka" id="20">20</span>Bog je to babicama za dobro primio. Narod se množio i silno porastao.  <span class="brojRetka" id="21">21</span>A kako su se babice bojale Boga, on ih obdari potomstvom.</p><p class="pocetakParagrafa"> <span class="brojRetka" id="22">22</span>Onda faraon izda naredbu svemu svome narodu: »Svako muško dijete koje se rodi Hebrejima bacite u Rijeku! Na životu ostavite samo žensku djecu.«</p>