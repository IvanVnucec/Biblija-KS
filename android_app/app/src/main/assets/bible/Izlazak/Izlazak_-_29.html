<h4>Posvećenje Arona i njegovih sinova.Pripreme</h4><p class="pocetakParagrafa"> <span class="brojRetka" id="1">1</span>»Ovo je obred koji ćeš obaviti na njima da ih posvetiš za moje svećenike: Uzmi jednog junca i dva ovna bez mane;  <span class="brojRetka" id="2">2</span>onda beskvasnoga kruha, beskvasnih kolača zamiješenih u ulju i beskvasnih prevrta uljem namazanih. Napravi ih od bijeloga pšeničnog brašna.  <span class="brojRetka" id="3">3</span>Naslaži ih u košaricu i u košarici prinesi ih s juncem i oba ovna.«</p><p class="noviRedak"> <h4>Čišćenje, oblačenje i pomazanje</h4><p class="pocetakParagrafa"> <span class="brojRetka" id="4">4</span>»Dovedi Arona i njegove sinove k ulazu u Šator sastanka i operi ih u vodi.  <span class="brojRetka" id="5">5</span>Zatim uzmi odijelo i obuci Arona u košulju; stavi na nj ogrtač oplećka, oplećak i naprsnik i opaši ga tkanicom oplećka.  <span class="brojRetka" id="6">6</span>Ustakni mu mitru na glavu; na mitru stavi sveti vijenac.  <span class="brojRetka" id="7">7</span>Uzmi zatim ulja za pomazanje; izlij na njegovu glavu i pomaži ga.  <span class="brojRetka" id="8">8</span>Onda dovedi njegove sinove; obuci ih u košulje;  <span class="brojRetka" id="9">9</span>opaši ih u pasove i obvij im turbane. Svećeništvo neka im pripada vječnom uredbom. Tako posveti Arona i njegove sinove!«</p><p class="noviRedak"> <h4>Žrtva</h4><p class="pocetakParagrafa"> <span class="brojRetka" id="10">10</span>»Dovedi zatim junca pred Šator sastanka, pa neka Aron i njegovi sinovi stave ruke juncu na glavu.  <span class="brojRetka" id="11">11</span>Onda pred Jahvom, na ulazu u Šator sastanka, junca zakolji.  <span class="brojRetka" id="12">12</span>Uzmi junčeve krvi i svojim je prstom stavi na rogove žrtvenika. Ostatak krvi izlij podno žrtvenika.  <span class="brojRetka" id="13">13</span>Uzmi sav loj oko droba, privjesak na jetri i oba bubrega s lojem oko njih, pa spali na žrtveniku.  <span class="brojRetka" id="14">14</span>Meso od junca, njegovu kožu i njegovu nečist spali na vatri izvan taborišta. To je žrtva okajnica.</p><p class="pocetakParagrafa"> <span class="brojRetka" id="15">15</span>Poslije toga uzmi jednoga ovna, pa neka Aron i njegovi sinovi stave na njegovu glavu svoje ruke.  <span class="brojRetka" id="16">16</span>Onda ovna zakolji, uhvati mu krvi i zapljusni njome žrtvenik sa svih strana.  <span class="brojRetka" id="17">17</span>Isijeci zatim ovna u komade, operi mu drobinu i noge i položi ih na njegove ostale dijelove i glavu.  <span class="brojRetka" id="18">18</span>I onda cijeloga ovna spali na žrtveniku. Žrtva je to paljenica u čast Jahvi, miris ugodan, žrtva ognjena.</p><p class="pocetakParagrafa"> <span class="brojRetka" id="19">19</span>Uzmi onda drugoga ovna, pa neka Aron i njegovi sinovi stave svoje ruke ovnu na glavu.  <span class="brojRetka" id="20">20</span>Sad ovna zakolji; uzmi mu krvi i njome namaži resicu desnoga Aronova uha, resicu desnog uha njegovim sinovima, palac na njihovoj desnoj ruci pa palac na njihovoj desnoj nozi. Ostatkom krvi zapljusni žrtvenik naokolo.  <span class="brojRetka" id="21">21</span>Uzmi onda krvi što je ostala na žrtveniku i ulja za pomazanje i poškropi Arona i njegovo odijelo, njegove sinove i njihova odijela. Tako će biti posvećen on i njegovo odijelo, njegovi sinovi i odijela njegovih sinova.«</p><p class="noviRedak"> <h4>Uvođenje svećenika</h4><p class="pocetakParagrafa"> <span class="brojRetka" id="22">22</span>»Poslije toga uzmi s ovna loj, pretili rep, loj oko droba, privjesak s jetre, oba bubrega i loj oko njih; desno pleće – jer je to ovan prinesen za svećeničko posvećenje –  <span class="brojRetka" id="23">23</span>zatim jedan okrugli kruh, jedan kolač na ulju i jednu prevrtu iz košarice beskvasnoga kruha što je pred Jahvom.  <span class="brojRetka" id="24">24</span>Sve to stavi na ruke Arona i njegovih sinova i prinesi žrtvu prikaznicu pred Jahvom.  <span class="brojRetka" id="25">25</span>Uzmi ih onda s njihovih ruku i spali na žrtveniku, povrh žrtve paljenice, da bude Jahvi na ugodan miris. To je paljena žrtva u čast Jahvi.</p><p class="pocetakParagrafa"> <span class="brojRetka" id="26">26</span>Zatim uzmi grudi ovna prinesena za Aronovo posvećenje i prinesi ih kao žrtvu prikaznicu pred Jahvom. Neka to bude tvoj dio.  <span class="brojRetka" id="27">27</span>Posveti grudi što su bile prinesene kao žrtva prikaznica i pleće što je bilo prineseno kao žrtva podizanica od ovna prinesena za posvećenje Arona i njegovih sinova.  <span class="brojRetka" id="28">28</span>Neka to bude pristojba Aronu i njegovim potomcima od Izraelaca za sva vremena. Ta to je ujam koji će Izraelci davati od svojih pričesnica – ujam koji Jahvi pripada.</p><p class="pocetakParagrafa"> <span class="brojRetka" id="29">29</span>Aronova posvećena odijela neka pripadnu njegovim sinovima poslije njega da u njima budu pomazani i posvećeni.  <span class="brojRetka" id="30">30</span>Sin koji postane svećenikom mjesto njega, kad uđe u Šator sastanka da vrši službu u svetištu, neka ih nosi sedam dana.«</p><p class="noviRedak"> <h4>Sveto blagovanje</h4><p class="pocetakParagrafa"> <span class="brojRetka" id="31">31</span>»Uzmi onda ovna za posvećenje i skuhaj njegovo meso na posvećenome mjestu.  <span class="brojRetka" id="32">32</span>Aron i njegovi sinovi neka blaguju meso od toga ovna i kruh iz košarice na ulazu u Šator sastanka.  <span class="brojRetka" id="33">33</span>Neka jedu od onoga što je poslužilo za njihovo očišćenje, da im se ruke ispune vlašću i da budu posvećeni. Nijedan svjetovnjak neka ne jede od toga jer je posvećeno.  <span class="brojRetka" id="34">34</span>Ako bi ostalo što mesa od svećeničkog posvećenja ili što od onoga kruha do ujutro, spali na vatri. Ne smije se pojesti jer je posvećeno.«</p><p class="noviRedak"> <h4>Posveta žrtvenika za paljenice</h4><p class="pocetakParagrafa"> <span class="brojRetka" id="35">35</span>»Točno tako učini Aronu i njegovim sinovima kako sam ti naredio. Posvećuj ih sedam dana.  <span class="brojRetka" id="36">36</span>Svakoga dana prinesi jednoga junca kao žrtvu okajnicu – za pomirenje. I prinesi žrtvu okajnicu za pomirenje oltara, zatim ga pomaži da bude posvećen.  <span class="brojRetka" id="37">37</span>Sedam dana prinosi žrtvu pomirnicu za žrtvenik i posvećuj ga. Tako će žrtvenik postati presvet, i sve što se žrtvenika dotakne bit će posvećeno.«</p><p class="noviRedak"> <h4>Svakodnevna žrtva paljenica</h4><p class="pocetakParagrafa"> <span class="brojRetka" id="38">38</span>»A ovo treba da prinosiš na žrtveniku: dva janjca godinu dana stara, svaki dan bez prijekida.  <span class="brojRetka" id="39">39</span>Jedno janje žrtvuj ujutro, a drugo uvečer.  <span class="brojRetka" id="40">40</span>Prinesi s prvim janjetom jednu desetinu efe bijeloga brašna zamiješena u četvrtini hina istupanog ulja i žrtvu ljevanicu od četvrtine hina vina.  <span class="brojRetka" id="41">41</span>Drugo janje prinesi u suton. S njim prinesi žrtvu prinosnicu s njezinom žrtvom ljevanicom kao i izjutra – na ugodan miris, žrtvu u čast Jahvi paljenu.  <span class="brojRetka" id="42">42</span>Neka to bude trajna žrtva paljenica od koljena do koljena – na ulazu u Šator sastanka, pred Jahvom. Tu ću se ja s tobom sastajati da ti govorim.  <span class="brojRetka" id="43">43</span>I s Izraelcima ću se tu sastajati, i moja će ih slava posvećivati.  <span class="brojRetka" id="44">44</span>Ja ću posvetiti Šator sastanka i žrtvenik; posvetit ću Arona i njegove sinove da mi služe kao svećenici.  <span class="brojRetka" id="45">45</span>Ja ću prebivati među Izraelcima i biti njihov Bog.  <span class="brojRetka" id="46">46</span>Upoznat će oni tada da sam to ja, Jahve, Bog njihov koji ih je izbavio iz zemlje egipatske da prebivam među njima – ja, Jahve, Bog njihov.«</p></p></p></p></p></p></p>