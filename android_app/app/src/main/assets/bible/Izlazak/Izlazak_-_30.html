<h4>Kadioni žrtvenik</h4><p class="pocetakParagrafa"> <span class="brojRetka" id="1">1</span>»Napravi i žrtvenik za paljenje tamjana; napravi ga od bagremova drva.  <span class="brojRetka" id="2">2</span>Neka bude lakat dug, lakat širok, u pravokut, i dva lakta visok. Neka mu roščići budu od jednoga komada s njim.  <span class="brojRetka" id="3">3</span>Obloži mu u čisto zlato: njegovu gornju plohu, njegove strane naokolo i njegove roščiće. Načini mu zlatan završni pojas naokolo.  <span class="brojRetka" id="4">4</span>Načini mu dva zlatna koluta. Pričvrsti mu ih s dviju suprotnih strana ispod završnog pojasa. Kroz njih će se provlačiti motke za nošenje.  <span class="brojRetka" id="5">5</span>Motke načini od bagremova drva i zlatom ih obloži.  <span class="brojRetka" id="6">6</span>Postavi žrtvenik pred zavjesu što zastire Kovčeg svjedočanstva – nasuprot Pomirilištu nad Svjedočanstvom – gdje ću se ja s tobom sastajati.  <span class="brojRetka" id="7">7</span>Neka na njemu Aron pali miomirisni tamjan svako jutro kad priprema svjetla;  <span class="brojRetka" id="8">8</span>neka ga Aron opet pali u suton kad svjetla zapaljuje, da to bude svagdašnje kadiono prinošenje pred Jahvom u sve vaše naraštaje.  <span class="brojRetka" id="9">9</span>Ne prinosi na njemu ni neposvećenoga tamjana, ni paljenice, ni prinosnice, ni ljevanice!  <span class="brojRetka" id="10">10</span>Jednom u godini neka Aron obavi obred pomirenja na njegovim roščićima. Krvlju žrtve koja se prinosi za grijeh, jednom na godinu, neka obavi obred pomirenja za žrtvenik. Tako činite u sve naraštaje. Jer oltar je presveta svetinja Jahvina.«</p><p class="noviRedak"> <h4>Porez</h4><p class="pocetakParagrafa"> <span class="brojRetka" id="11">11</span>Nadalje Jahve reče Mojsiju:  <span class="brojRetka" id="12">12</span>»Kad budeš pravio popis Izraelaca prilikom novačenja, neka svatko dâ Jahvi otkupninu za se kad se upiše, da ih kakvo zlo ne snađe zbog novačenja.  <span class="brojRetka" id="13">13</span>Tko god potpada pod novačenje, ovoliko neka dadne: pola šekela – prema hramskom šekelu, gdje je dvadeset gera u šekelu. To pola šekela neka bude kao prinos Jahvi.  <span class="brojRetka" id="14">14</span>Tko god potpada pod novačenje, od dvadeset godina starosti pa naviše, neka dadne prinos Jahvi.  <span class="brojRetka" id="15">15</span>Bogataš neka ne plaća više niti siromah manje od pola šekela kad daju prinos Jahvi kao otkup za se.  <span class="brojRetka" id="16">16</span>Uzimaj otkupni novac od Izraelaca i određuj ga za potrebe Šatora sastanka. Neka to bude Jahvi na spomen da se sjeća Izraelaca i da im bude milostiv.«</p><p class="noviRedak"> <h4>Umivaonik</h4><p class="pocetakParagrafa"> <span class="brojRetka" id="17">17</span>Reče Jahve Mojsiju:  <span class="brojRetka" id="18">18</span>»Napravi umivaonik od mjedi i podnožje od mjedi za umivanje. Postavi ga između Šatora sastanka i žrtvenika. Nalij u nj vode  <span class="brojRetka" id="19">19</span>pa neka Aron i njegovi sinovi peru svoje ruke i noge vodom iz njega.  <span class="brojRetka" id="20">20</span>Kad moradnu ulaziti u Šator sastanka, ili kad se moradnu primicati žrtveniku za službu da spaljuju žrtve u čast Jahvi paljene, neka se vodom operu da ne poginu.  <span class="brojRetka" id="21">21</span>Neka operu ruke svoje i noge svoje da izbjegnu smrti: to je trajna naredba Aronu i njegovim potomcima u sve naraštaje.«</p><p class="noviRedak"> <h4>Ulje za pomazanje</h4><p class="pocetakParagrafa"> <span class="brojRetka" id="22">22</span>Još reče Jahve Mojsiju:  <span class="brojRetka" id="23">23</span>»Nabavi najboljih mirodija: pet stotina šekela smirne samotoka, pola te težine – dvjesta pedeset – mirisavog cimeta, dvjesta pedeset mirisave trstike,  <span class="brojRetka" id="24">24</span>pet stotina – prema hramskom šekelu – lovorike i jedan hin maslinova ulja.  <span class="brojRetka" id="25">25</span>Od toga napravi posvećeno ulje za pomazanje; da bude smjesa kao da ju je pravio pomastar. Neka to bude posvećeno ulje za pomazanje.  <span class="brojRetka" id="26">26</span>Time onda pomaži: Šator sastanka i Kovčeg svjedočanstva;  <span class="brojRetka" id="27">27</span>stol i sav njegov pribor; svijećnjak i sav njegov pribor; žrtvenik kadioni;  <span class="brojRetka" id="28">28</span>žrtvenik za žrtve paljenice i sav njegov pribor; umivaonik i njegov stalak:  <span class="brojRetka" id="29">29</span>posveti ih, i oni će tako postati posvećeni; i što god ih se dotakne, posvećeno će postati.  <span class="brojRetka" id="30">30</span>Pomaži Arona i njegove sinove i posveti ih meni za svećenike.  <span class="brojRetka" id="31">31</span>Onda kaži Izraelcima ovako: ‘Ovo je moje posvećeno ulje za pomazanje od koljena do koljena.  <span class="brojRetka" id="32">32</span>Ne smije se polijevati po tijelu običnoga čovjeka; ne smijete praviti drugoga ovakva sastava! To je posvećeno i neka vam bude sveto!  <span class="brojRetka" id="33">33</span>Tko god takvo napravi, ili tko ga stavi na kojeg svjetovnjaka, neka se odstrani od svog naroda!’«</p><p class="noviRedak"> <h4>Miomirisni kâd</h4><p class="pocetakParagrafa"> <span class="brojRetka" id="34">34</span>Jahve još reče Mojsiju: »Nabavi mirodija: natafe, šeheleta i helebene. Od tih mirodija i čistoga tamjana,  <span class="brojRetka" id="35">35</span>sve u jednakim dijelovima, napravi tamjan za kađenje, smjesu mirodija kakvu pravi pomastar, opranu, čistu, svetu.  <span class="brojRetka" id="36">36</span>Od toga nešto smrvi u prah i jedan dio stavi pred Svjedočanstvo, u Šator sastanka, gdje ću se ja s tobom sastajati. Držite tu mirodiju presvetom!  <span class="brojRetka" id="37">37</span>A miomiris koji napraviš prema tome sastavu, za svoju upotrebu ne smijete praviti. To drži za svetinju Jahvi!  <span class="brojRetka" id="38">38</span>Tko sebi napravi što takvo da mu miriše, neka se iskorijeni iz svoga naroda.«</p></p></p></p></p>