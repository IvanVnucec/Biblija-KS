<h4>Protiv licemjerja</h4><p class="pocetakParagrafa"> <span class="brojRetka" id="1">1</span>Kad se uto skupilo mnoštvo, tisuće i tisuće, te su jedni druge gazili, poče Isus govoriti najprije svojim učenicima: »Čuvajte se kvasca farizejskoga, to jest licemjerja.  <span class="brojRetka" id="2">2</span>Ništa nije skriveno što se neće otkriti ni tajno što se neće saznati.  <span class="brojRetka" id="3">3</span>Naprotiv, sve što u tami rekoste, na svjetlu će se čuti; i što ste po skrovištima u uho šaptali, propovijedat će se po krovovima.«</p><p class="noviRedak"> <h4>Koga se treba bojati</h4><p class="pocetakParagrafa"> <span class="brojRetka" id="4">4</span>»A kažem vama, prijateljima svojim: ne bojte se onih koji ubijaju tijelo, a nakon toga nemaju više što učiniti.  <span class="brojRetka" id="5">5</span>Pokazat ću vam koga vam se bojati: onoga se bojte koji pošto ubije, ima moć baciti u pakao. Da, velim vam, njega se bojte!  <span class="brojRetka" id="6">6</span>Ne prodaje li se pet vrapčića za dva novčića? Pa ipak ni jednoga od njih Bog ne zaboravlja.  <span class="brojRetka" id="7">7</span>A vama su i vlasi na glavi sve izbrojene. Ne bojte se! Vredniji ste nego mnogo vrabaca!«</p><p class="noviRedak"> <h4>Priznati se Kristovim pred ljudima</h4><p class="pocetakParagrafa"> <span class="brojRetka" id="8">8</span>»A kažem vam: tko se god prizna mojim pred ljudima, i Sin Čovječji priznat će se njegovim pred anđelima Božjim.  <span class="brojRetka" id="9">9</span>A tko mene zaniječe pred ljudima, bit će zanijekan pred anđelima Božjim.«</p><p class="pocetakParagrafa"> <span class="brojRetka" id="10">10</span>»I tko god rekne riječ na Sina Čovječjega, oprostit će mu se. Ali tko pohuli protiv Duha Svetoga, neće mu se oprostiti.«</p><p class="pocetakParagrafa"> <span class="brojRetka" id="11">11</span>»Nadalje, kad vas budu dovodili pred sinagoge i poglavarstva i vlasti, ne budite zabrinuti kako ćete se ili čime braniti, što li reći!  <span class="brojRetka" id="12">12</span>Ta Duh Sveti poučit će vas u taj čas što valja reći.«</p><p class="noviRedak"> <h4>Zgrtanje varava bogatstva</h4><p class="pocetakParagrafa"> <span class="brojRetka" id="13">13</span>Tada mu netko iz mnoštva reče: »Učitelju, reci mome bratu da podijeli sa mnom baštinu.«  <span class="brojRetka" id="14">14</span>Nato mu on reče: »Čovječe, tko me postavio sucem ili djeliocem nad vama?«  <span class="brojRetka" id="15">15</span>I dometnu im: »Klonite se i čuvajte svake pohlepe: koliko god netko obilovao, život mu nije u onom što posjeduje.«</p><p class="pocetakParagrafa"> <span class="brojRetka" id="16">16</span>Kaza im i prispodobu: »Nekomu bogatu čovjeku obilno urodi zemlja  <span class="brojRetka" id="17">17</span>pa u sebi razmišljaše: ‘Što da učinim? Nemam gdje skupiti svoju ljetinu.’  <span class="brojRetka" id="18">18</span>I reče: ‘Evo što ću učiniti! Srušit ću svoje žitnice i podignuti veće pa ću ondje zgrnuti sve žito i dobra svoja.  <span class="brojRetka" id="19">19</span>Tada ću reći duši svojoj: dušo, evo imaš u zalihi mnogo dobara za godine mnoge. Počivaj, jedi, pij, uživaj!’  <span class="brojRetka" id="20">20</span>Ali Bog mu reče: ‘Bezumniče! Već noćas duša će se tvoja zaiskati od tebe! A što si pripravio, čije će biti?’  <span class="brojRetka" id="21">21</span>Tako biva s onim koji sebi zgrće blago, a ne bogati se u Bogu.«</p><p class="noviRedak"> <h4>Pouzdanje u providnost</h4><p class="pocetakParagrafa"> <span class="brojRetka" id="22">22</span>Zatim reče svojim učenicima: »Zato vam kažem: ne budite zabrinuti za život: što ćete jesti; ni za tijelo: u što ćete se obući.  <span class="brojRetka" id="23">23</span>Ta život je vredniji od jela i tijelo od odijela.  <span class="brojRetka" id="24">24</span>Promotrite gavrane! Ne siju niti žanju, nemaju spremišta ni žitnice, pa ipak ih Bog hrani. Koliko li ste vi vredniji od ptica!  <span class="brojRetka" id="25">25</span>A tko od vas zabrinutošću može svojemu stasu dodati lakat?  <span class="brojRetka" id="26">26</span>Ako dakle ni ono najmanje ne možete, što ste onda za ostalo zabrinuti?  <span class="brojRetka" id="27">27</span>Promotrite ljiljane, kako niti predu niti tkaju, a kažem vam: ni Salomon se u svoj svojoj slavi ne zaodjenu kao jedan od njih.  <span class="brojRetka" id="28">28</span>Pa ako travu koja je danas u polju, a sutra se u peć baca Bog tako odijeva, koliko li će više vas, malovjerni!?«</p><p class="pocetakParagrafa"> <span class="brojRetka" id="29">29</span>»Zato i vi: ne tražite što ćete jesti, što piti. Ne uznemirujte se!  <span class="brojRetka" id="30">30</span>Ta sve to traže pogani ovoga svijeta. Otac vaš zna da vam je sve to potrebno.  <span class="brojRetka" id="31">31</span>Nego, tražite kraljevstvo njegovo, a to će vam se nadodati!«</p><p class="pocetakParagrafa"> <span class="brojRetka" id="32">32</span>»Ne boj se, stado malo: svidjelo se Ocu vašemu dati vam Kraljevstvo.«</p><p class="pocetakParagrafa"> <span class="brojRetka" id="33">33</span>»Prodajte što god imate i dajte za milostinju! Načinite sebi kese koje ne stare, blago nepropadljivo na nebesima, kamo se kradljivac ne približava i gdje moljac ne rastače.  <span class="brojRetka" id="34">34</span>Doista, gdje vam je blago, ondje će vam i srce biti.«</p><p class="noviRedak"> <h4>Budni sluge</h4><p class="pocetakParagrafa"> <span class="brojRetka" id="35">35</span>»Neka vam bokovi budu opasani i svjetiljke upaljene,  <span class="brojRetka" id="36">36</span>a vi slični ljudima što čekaju gospodara kad se vraća sa svadbe da mu odmah otvore čim stigne i pokuca.  <span class="brojRetka" id="37">37</span>Blago onim slugama koje gospodar, kada dođe, nađe budne! Zaista, kažem vam, pripasat će se, posaditi ih za stol pa će pristupiti i posluživati ih.  <span class="brojRetka" id="38">38</span>Pa dođe li o drugoj ili o trećoj straži i nađe ih tako, blago njima!«</p><p class="pocetakParagrafa"> <span class="brojRetka" id="39">39</span>»A ovo znajte: kad bi domaćin znao u koji čas kradljivac dolazi, ne bi dao prokopati kuće.  <span class="brojRetka" id="40">40</span>I vi budite pripravni jer u čas kad i ne mislite Sin Čovječji dolazi.«</p><p class="pocetakParagrafa"> <span class="brojRetka" id="41">41</span>Nato će Petar: »Gospodine, govoriš li tu prispodobu samo za nas ili i za sve?«  <span class="brojRetka" id="42">42</span>Reče Gospodin: »Tko li je onaj vjerni i razumni upravitelj što će ga gospodar postaviti nad svojom poslugom da im u pravo vrijeme daje obrok?  <span class="brojRetka" id="43">43</span>Blago onome sluzi kojega gospodar kada dođe nađe da tako radi.  <span class="brojRetka" id="44">44</span>Uistinu, kažem vam, postavit će ga nad svim imanjem svojim.«</p><p class="pocetakParagrafa"> <span class="brojRetka" id="45">45</span>»No rekne li taj sluga u srcu: ‘Okasnit će gospodar moj’ pa stane tući sluge i sluškinje, jesti, piti i opijati se,  <span class="brojRetka" id="46">46</span>doći će gospodar toga sluge u dan u koji mu se ne nada i u čas u koji i ne sluti; rasjeći će ga i dodijeliti mu udes među nevjernicima.«</p><p class="pocetakParagrafa"> <span class="brojRetka" id="47">47</span>»I onaj sluga što je znao volju gospodara svoga, a nije bio spreman ili nije učinio po volji njegovoj, dobit će mnogo udaraca.  <span class="brojRetka" id="48">48</span>A onaj koji nije znao, ali je učinio što zaslužuje udarce, dobit će malo udaraca. Kome je god mnogo dano, od njega će se mnogo iskati. Kome je mnogo povjereno, više će se od njega iskati.«</p><p class="noviRedak"> <h4>Veliko dijeljenje svijeta</h4><p class="pocetakParagrafa"> <span class="brojRetka" id="49">49</span>»Oganj dođoh baciti na zemlju pa što hoću ako je već planuo!  <span class="brojRetka" id="50">50</span>Ali krstom mi se krstiti i kakve li muke za me dok se to ne izvrši!«</p><p class="pocetakParagrafa"> <span class="brojRetka" id="51">51</span>»Mislite li da sam došao mir dati na zemlji? Nipošto, kažem vam, nego razdjeljenje.  <span class="brojRetka" id="52">52</span>Ta bit će odsada petorica u jednoj kući razdijeljena: razdijelit će se trojica protiv dvojice i dvojica protiv trojice –  <span class="brojRetka" id="53">53</span>otac protiv sina i sin protiv oca, mati protiv kćeri i kći protiv matere, svekrva protiv snahe i snaha protiv svekrve.«</p><p class="noviRedak"> <h4>Znakovi vremena</h4><p class="pocetakParagrafa"> <span class="brojRetka" id="54">54</span>Zatim je govorio mnoštvu: »Kad opazite da se oblak diže na zapadu, odmah kažete: ‘Kiša će!’ I bude tako.  <span class="brojRetka" id="55">55</span>Kad zapuše južnjak, kažete: ‘Bit će vrućine!’ I bude.  <span class="brojRetka" id="56">56</span>Licemjeri! Lice zemlje i neba umijete rasuditi, kako onda ovo vrijeme ne rasuđujete?«</p><p class="noviRedak"> <h4>Nagoditi se s protivnikom</h4><p class="pocetakParagrafa"> <span class="brojRetka" id="57">57</span>»Zašto sami od sebe ne sudite što je pravo?  <span class="brojRetka" id="58">58</span>Kad s protivnikom ideš glavaru, na putu sve uloži da ga se oslobodiš pa te ne odvuče k sucu. Sudac će te predati izvršitelju, a izvršitelj baciti u tamnicu.  <span class="brojRetka" id="59">59</span>Kažem ti: nećeš izići odande dok ne isplatiš do posljednjega novčića.«</p></p></p></p></p></p></p></p></p>