<h4>Poslanje dvanaestorice</h4><p class="pocetakParagrafa"> <span class="brojRetka" id="1">1</span>Sazva dvanaestoricu i dade im moć i vlast nad svim zlodusima i da liječe bolesti.  <span class="brojRetka" id="2">2</span>I posla ih propovijedati kraljevstvo Božje i liječiti bolesnike.  <span class="brojRetka" id="3">3</span>I reče im: »Ništa ne uzimajte na put: ni štapa, ni torbe, ni kruha, ni srebra! I da niste imali više od dvije haljine!  <span class="brojRetka" id="4">4</span>U koju god kuću uđete, ondje ostanite pa odande dalje pođite.  <span class="brojRetka" id="5">5</span>Gdje vas ne prime, iziđite iz toga grada i stresite prašinu s nogu za svjedočanstvo protiv njih.«</p><p class="pocetakParagrafa"> <span class="brojRetka" id="6">6</span>Oni krenuše: obilazili su po selima, navješćivali evanđelje i liječili posvuda.</p><p class="noviRedak"> <h4>Herod i Isus</h4><p class="pocetakParagrafa"> <span class="brojRetka" id="7">7</span>Dočuo Herod tetrarh sve što se događa te se nađe u nedoumici jer su neki govorili: »Ivan uskrsnu od mrtvih«;  <span class="brojRetka" id="8">8</span>drugi: »Pojavio se Ilija«; treći opet: »Ustao je neki od drevnih proroka.«  <span class="brojRetka" id="9">9</span>A Herod reče: »Ivanu ja odrubih glavu. Tko je onda ovaj o kom toliko čujem?« I tražio je priliku da ga vidi.</p><p class="noviRedak"> <h4>Isus hrani pet tisuća ljudi</h4><p class="pocetakParagrafa"> <span class="brojRetka" id="10">10</span>Apostoli se vrate i ispripovjede što su učinili. Isus ih povede sa sobom i povuče se nasamo u grad zvani Betsaida.  <span class="brojRetka" id="11">11</span>Saznalo to mnoštvo pa pođe za njim. On ih primi te im govoraše o kraljevstvu Božjem i ozdravljaše sve koji su trebali ozdravljenja.</p><p class="pocetakParagrafa"> <span class="brojRetka" id="12">12</span>Dan bijaše na izmaku. Pristupe dakle dvanaestorica pa mu reknu: »Otpusti svijet, neka pođu po okolnim selima i zaseocima da se sklone i nađu jela jer smo ovdje u pustu kraju.«  <span class="brojRetka" id="13">13</span>A on im reče: »Podajte im vi jesti!« Oni rekoše: »Nemamo više od pet kruhova i dvije ribe, osim da odemo kupiti hrane za sav ovaj narod.«  <span class="brojRetka" id="14">14</span>A bijaše oko pet tisuća muškaraca.</p><p class="pocetakParagrafa">Nato će on svojim učenicima: »Posjedajte ih po skupinama, otprilike po pedeset.«  <span class="brojRetka" id="15">15</span>I učine tako: sve ih posjedaju.  <span class="brojRetka" id="16">16</span>A on uze pet kruhova i dvije ribe, pogleda na nebo, blagoslovi ih i razlomi pa davaše učenicima da posluže mnoštvo.</p><p class="pocetakParagrafa"> <span class="brojRetka" id="17">17</span>Jeli su i svi se nasitili. I od preteklih ulomaka nakupilo se dvanaest košara.</p><p class="noviRedak"> <h4>Petrova vjeroispovijest</h4><p class="pocetakParagrafa"> <span class="brojRetka" id="18">18</span>Dok je jednom u osami molio, bijahu s njim samo njegovi učenici. On ih upita: »Što govori svijet, tko sam ja?«  <span class="brojRetka" id="19">19</span>Oni odgovoriše: »Da si Ivan Krstitelj, drugi: da si Ilija, treći opet: da neki od drevnih proroka usta.«  <span class="brojRetka" id="20">20</span>A on im reče: »A vi, što vi kažete, tko sam ja?« Petar prihvati i reče: »Krist – Pomazanik Božji!«</p><p class="pocetakParagrafa"> <span class="brojRetka" id="21">21</span>A on im zaprijeti da toga nikomu ne kazuju.</p><p class="noviRedak"> <h4>Prvi navještaj muke i uskrsnuća</h4><p class="pocetakParagrafa"> <span class="brojRetka" id="22">22</span>Reče: »Treba da Sin Čovječji mnogo pretrpi, da ga starješine, glavari svećenički i pismoznanci odbace, da bude ubijen i treći dan da uskrsne.«</p><p class="noviRedak"> <h4>Uvjeti za nasljedovanje Isusa</h4><p class="pocetakParagrafa"> <span class="brojRetka" id="23">23</span>A govoraše svima: »Hoće li tko za mnom, neka se odrekne samoga sebe, neka danomice uzima križ svoj i neka ide za mnom.  <span class="brojRetka" id="24">24</span>Tko hoće život svoj spasiti, izgubit će ga; a tko izgubi život svoj poradi mene, taj će ga spasiti.  <span class="brojRetka" id="25">25</span>Ta što koristi čovjeku ako sav svijet zadobije, a sebe samoga izgubi ili sebi naudi?«</p><p class="pocetakParagrafa"> <span class="brojRetka" id="26">26</span>»Doista, tko se zastidi mene i mojih riječi, toga će se i Sin Čovječji stidjeti kada dođe u slavi svojoj i Očevoj i svetih anđela.«</p><p class="pocetakParagrafa"> <span class="brojRetka" id="27">27</span>»A kažem vam uistinu: neki od nazočnih neće okusiti smrti dok ne vide kraljevstva Božjega.«</p><p class="noviRedak"> <h4>Preobraženje</h4><p class="pocetakParagrafa"> <span class="brojRetka" id="28">28</span>Jedno osam dana nakon tih besjeda povede Isus sa sobom Petra, Ivana i Jakova te uziđe na goru da se pomoli.  <span class="brojRetka" id="29">29</span>I dok se molio, izgled mu se lica izmijeni, a odjeća sjajem zablista.</p><p class="pocetakParagrafa"> <span class="brojRetka" id="30">30</span>I gle, dva čovjeka razgovarahu s njime. Bijahu to Mojsije i Ilija.  <span class="brojRetka" id="31">31</span>Ukazali se u slavi i razgovarali s njime o njegovu Izlasku, što se doskora imao ispuniti u Jeruzalemu.  <span class="brojRetka" id="32">32</span>No Petra i njegove drugove bijaše svladao san. Kad se probudiše, ugledaše njegovu slavu i dva čovjeka koji stajahu uza nj.  <span class="brojRetka" id="33">33</span>I dok su oni odlazili od njega, reče Petar Isusu: »Učitelju, dobro nam je ovdje biti. Načinimo tri sjenice: jednu tebi, jednu Mojsiju, jednu Iliji.« Nije znao što govori.</p><p class="pocetakParagrafa"> <span class="brojRetka" id="34">34</span>Dok je on to govorio, pojavi se oblak i zasjeni ih. Ušavši u oblak, oni se prestrašiše.  <span class="brojRetka" id="35">35</span>A glas se začu iz oblaka: »Ovo je Sin moj, Izabranik! Njega slušajte!« <span class="brojRetka" id="36">36</span>I upravo kad se začu glas, osta Isus sam. Oni su šutjeli i nikomu onih dana nisu kazivali što su vidjeli.</p><p class="noviRedak"> <h4>Opsjednuti padavičar</h4><p class="pocetakParagrafa"> <span class="brojRetka" id="37">37</span>A kad su sutradan sišli s gore, pohiti mu u susret silan svijet.  <span class="brojRetka" id="38">38</span>I gle, čovjek neki iz mnoštva povika: »Učitelju, molim te pogledaj mi sina: jedinac mi je,  <span class="brojRetka" id="39">39</span>a gle, duh ga spopada te on odmah udari u kriku; trza njime i on se pjeni te jedva da od njega odstupi dok ga nije posve satro.  <span class="brojRetka" id="40">40</span>Molio sam tvoje učenike da ga izagnaju, ali ne mogoše.«</p><p class="pocetakParagrafa"> <span class="brojRetka" id="41">41</span>Isus odvrati: »O rode nevjerni i opaki, dokle mi je biti s vama i podnositi vas? Dovedi ovamo svoga sina!«  <span class="brojRetka" id="42">42</span>I dok je prilazio, obori ga zloduh i potrese. A Isus zaprijeti nečistom duhu te izliječi dječaka i preda ga njegovu ocu.  <span class="brojRetka" id="43">43</span>Svi se zapanjiše zbog veličanstva Božjega.</p><p class="noviRedak"> <h4>Drugi navještaj muke i uskrsnuća</h4><p class="pocetakParagrafa">Dok su se svi divili svemu što je činio, reče on učenicima:  <span class="brojRetka" id="44">44</span>»Uzmite k srcu ove riječi: Sin Čovječji doista ima biti predan ljudima u ruke.«  <span class="brojRetka" id="45">45</span>Ali oni ne razumješe te besjede, bijaše im skrivena te ne shvatiše, a bojahu se upitati ga o tome.</p><p class="noviRedak"> <h4>Tko je najveći?</h4><p class="pocetakParagrafa"> <span class="brojRetka" id="46">46</span>U njima se porodi misao tko bi od njih bio najveći.  <span class="brojRetka" id="47">47</span>Znajući tu misao njihova srca, uzme Isus dijete, postavi ga uza se  <span class="brojRetka" id="48">48</span>i reče im: »Tko god primi ovo dijete u moje ime, mene prima. A tko mene prima, prima onoga koji me je poslao. Doista, tko je najmanji među vama svima, taj je velik!«</p><p class="noviRedak"> <h4>»Tko nije protiv vas, za vas je«</h4><p class="pocetakParagrafa"> <span class="brojRetka" id="49">49</span>Prihvati Ivan i reče: »Učitelju, vidjesmo jednoga koji u tvoje ime izgoni zloduhe. Mi smo mu branili, jer ne ide za nama.«  <span class="brojRetka" id="50">50</span>Reče mu Isus: »Ne branite! Ta tko nije protiv vas, za vas je!«</p><p class="noviRedak"> <h2>IV. ISUS NA PUTU PREMA JERUZALEMU</h2><h4>Negostoljubivi Samarijanci</h4><p class="pocetakParagrafa"> <span class="brojRetka" id="51">51</span>Kad su se navršili dani da bude uznesen, krenu Isus sa svom odlučnošću prema Jeruzalemu.  <span class="brojRetka" id="52">52</span>I posla glasnike pred sobom. Oni odoše i uđoše u neko samarijansko selo da mu priprave mjesto.  <span class="brojRetka" id="53">53</span>No ondje ga ne primiše jer je bio na putu u Jeruzalem.  <span class="brojRetka" id="54">54</span>Kada to vidješe učenici Jakov i Ivan, rekoše: »Gospodine, hoćeš li da kažemo neka oganj siđe s neba i uništi ih?«  <span class="brojRetka" id="55">55</span>No on se okrenu i prekori ih.  <span class="brojRetka" id="56">56</span>I odoše u drugo selo.</p><p class="noviRedak"> <h4>Zahtjevi apostolskog poziva</h4><p class="pocetakParagrafa"> <span class="brojRetka" id="57">57</span>Dok su išli putom, reče mu netko: »Za tobom ću kamo god ti pošao.«  <span class="brojRetka" id="58">58</span>Reče mu Isus: »Lisice imaju jazbine, ptice nebeske gnijezda, a Sin Čovječji nema gdje bi glavu naslonio.«</p><p class="pocetakParagrafa"> <span class="brojRetka" id="59">59</span>Drugomu nekom reče: »Pođi za mnom!« A on će mu: »Dopusti mi da prije odem i pokopam oca.«  <span class="brojRetka" id="60">60</span>Reče mu: »Pusti neka mrtvi pokapaju svoje mrtve, a ti idi i navješćuj kraljevstvo Božje.«</p><p class="pocetakParagrafa"> <span class="brojRetka" id="61">61</span>I neki drugi reče: »Za tobom ću, Gospodine, ali dopusti mi da se prije oprostim sa svojim ukućanima.«  <span class="brojRetka" id="62">62</span>Reče mu Isus: »Nitko tko stavi ruku na plug pa se obazire natrag, nije prikladan za kraljevstvo Božje.«</p></p></p></p></p></p></p></p></p></p></p></p></p>