<h2>VII. NAKON USKRSNUĆA</h2><h4>Uskrsnuće Isusovo</h4><p class="pocetakParagrafa"> <span class="brojRetka" id="1">1</span>Prvoga dana u tjednu, veoma rano, dođoše one na grob s miomirisima što ih pripraviše.  <span class="brojRetka" id="2">2</span>Kamen nađoše otkotrljan od groba.  <span class="brojRetka" id="3">3</span>Uđoše, ali ne nađoše tijela Gospodina Isusa.  <span class="brojRetka" id="4">4</span>I dok su stajale zbunjene nad tim, gle, dva čovjeka u blistavoj odjeći stadoše do njih.  <span class="brojRetka" id="5">5</span>Zastrašene obore lica k zemlji, a oni će im: »Što tražite Živoga među mrtvima?  <span class="brojRetka" id="6">6</span>Nije ovdje, nego uskrsnu! Sjetite se kako vam je govorio dok je još bio u Galileji:  <span class="brojRetka" id="7">7</span>‘Treba da Sin Čovječji bude predan u ruke grešnika, i raspet, i treći dan da ustane.’«  <span class="brojRetka" id="8">8</span>I sjetiše se one riječi njegovih,  <span class="brojRetka" id="9">9</span>vratiše se s groba te javiše sve to jedanaestorici i svima drugima.</p><p class="pocetakParagrafa"> <span class="brojRetka" id="10">10</span>A bile su to: Marija Magdalena, Ivana i Marija Jakovljeva. I ostale zajedno s njima govorahu to apostolima,  <span class="brojRetka" id="11">11</span>ali njima se te riječi pričiniše kao tlapnja, te im ne vjerovahu.</p><p class="pocetakParagrafa"> <span class="brojRetka" id="12">12</span>A Petar usta i potrča na grob. Sagnuvši se, opazi samo povoje. I vrati se kući čudeći se tome što se zbilo.</p><p class="noviRedak"> <h4>Ukazanje učenicima na putu u Emaus</h4><p class="pocetakParagrafa"> <span class="brojRetka" id="13">13</span>I gle, dvojica su od njih toga istog dana putovala u selo koje se zove Emaus, udaljeno od Jeruzalema šezdeset stadija.  <span class="brojRetka" id="14">14</span>Razgovarahu međusobno o svemu što se dogodilo.  <span class="brojRetka" id="15">15</span>I dok su tako razgovarali i raspravljali, približi im se Isus i pođe s njima.  <span class="brojRetka" id="16">16</span>Ali prepoznati ga – bijaše uskraćeno njihovim očima.  <span class="brojRetka" id="17">17</span>On ih upita: »Što to putem pretresate među sobom?« Oni se snuždeni zaustave  <span class="brojRetka" id="18">18</span>te mu jedan od njih, imenom Kleofa, odgovori: »Zar si ti jedini stranac u Jeruzalemu te ne znaš što se u njemu dogodilo ovih dana?«</p><p class="pocetakParagrafa"> <span class="brojRetka" id="19">19</span>A on će: »Što to?« Odgovore mu: »Pa ono s Isusom Nazarećaninom, koji bijaše prorok – silan na djelu i na riječi pred Bogom i svim narodom:  <span class="brojRetka" id="20">20</span>kako su ga glavari svećenički i vijećnici naši predali da bude osuđen na smrt te ga razapeli.  <span class="brojRetka" id="21">21</span>A mi se nadasmo da je on onaj koji ima otkupiti Izraela. Ali osim svega toga ovo je već treći dan što se to dogodilo.  <span class="brojRetka" id="22">22</span>A zbuniše nas i žene neke od naših: u praskozorje bijahu na grobu,  <span class="brojRetka" id="23">23</span>ali nisu našle njegova tijela pa dođoše te rekoše da su im se ukazali anđeli koji su rekli da je on živ.  <span class="brojRetka" id="24">24</span>Odoše nato i neki naši na grob i nađoše kako žene rekoše, ali njega ne vidješe.«  <span class="brojRetka" id="25">25</span>A on će im: »O bezumni i srca spora da vjerujete što god su proroci navijestili!  <span class="brojRetka" id="26">26</span>Nije li trebalo da Krist sve to pretrpi te uđe u svoju slavu?«  <span class="brojRetka" id="27">27</span>Počevši tada od Mojsija i svih proroka, protumači im što u svim Pismima ima o njemu.  <span class="brojRetka" id="28">28</span>Uto se približe selu kamo su išli, a on kao da htjede dalje.  <span class="brojRetka" id="29">29</span>No oni navaljivahu: »Ostani s nama jer zamalo će večer i dan je na izmaku!« I uniđe da ostane s njima.</p><p class="pocetakParagrafa"> <span class="brojRetka" id="30">30</span>Dok bijaše s njima za stolom, uze kruh, izreče blagoslov, razlomi te im davaše.  <span class="brojRetka" id="31">31</span>Uto im se otvore oči te ga prepoznaše, a on im iščeznu s očiju.  <span class="brojRetka" id="32">32</span>Tada rekoše jedan drugome: »Nije li gorjelo srce u nama dok nam je putem govorio, dok nam je otkrivao Pisma?«  <span class="brojRetka" id="33">33</span>U isti se čas digoše i vratiše u Jeruzalem. Nađoše okupljenu jedanaestoricu i one koji bijahu s njima.  <span class="brojRetka" id="34">34</span>Oni im rekoše: »Doista uskrsnu Gospodin i ukaza se Šimunu!«  <span class="brojRetka" id="35">35</span>Nato oni pripovjede ono s puta i kako ga prepoznaše u lomljenju kruha.</p><p class="noviRedak"> <h4>Isus se ukazuje apostolima</h4><p class="pocetakParagrafa"> <span class="brojRetka" id="36">36</span>Dok su oni o tom razgovarali, stane Isus posred njih i reče im: »Mir vama!«  <span class="brojRetka" id="37">37</span>Oni, zbunjeni i prestrašeni, pomisliše da vide duha.  <span class="brojRetka" id="38">38</span>Reče im Isus: »Zašto se prepadoste? Zašto vam sumnje obuzimaju srce?  <span class="brojRetka" id="39">39</span>Pogledajte ruke moje i noge! Ta ja sam! Opipajte me i vidite jer duh tijela ni kostiju nema kao što vidite da ja imam.«</p><p class="pocetakParagrafa"> <span class="brojRetka" id="40">40</span>Rekavši to, pokaza im ruke i noge.  <span class="brojRetka" id="41">41</span>I dok oni od radosti još nisu vjerovali, nego se čudom čudili, on im reče: »Imate li ovdje što za jelo?«  <span class="brojRetka" id="42">42</span>Oni mu pruže komad pečene ribe.  <span class="brojRetka" id="43">43</span>On uzme i pred njima pojede.</p><p class="pocetakParagrafa"> <span class="brojRetka" id="44">44</span>Nato im reče: »To je ono što sam vam govorio dok sam još bio s vama: treba da se ispuni sve što je u Mojsijevu Zakonu, u Prorocima i Psalmima o meni napisano.«  <span class="brojRetka" id="45">45</span>Tada im otvori pamet da razumiju Pisma  <span class="brojRetka" id="46">46</span>te im reče: »Ovako je pisano: ‘Krist će trpjeti i treći dan ustati od mrtvih,  <span class="brojRetka" id="47">47</span>i u njegovo će se ime propovijedati obraćenje i otpuštenje grijeha po svim narodima počevši od Jeruzalema.’  <span class="brojRetka" id="48">48</span>Vi ste tomu svjedoci.  <span class="brojRetka" id="49">49</span>I evo, ja šaljem na vas Obećanje Oca svojega. Ostanite zato u gradu dok se ne obučete u Silu odozgor.«</p><p class="noviRedak"> <h4>Uzašašće</h4><p class="pocetakParagrafa"> <span class="brojRetka" id="50">50</span>Zatim ih izvede do Betanije, podiže ruke pa ih blagoslovi.  <span class="brojRetka" id="51">51</span>I dok ih blagoslivljaše, rasta se od njih i uznesen bi na nebo.  <span class="brojRetka" id="52">52</span>Oni mu se ničice poklone pa se s velikom radosti vrate u Jeruzalem  <span class="brojRetka" id="53">53</span>te sve vrijeme u Hramu blagoslivljahu Boga.</p></p></p></p>