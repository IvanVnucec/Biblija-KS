<h4>Vjera rimskog satnika</h4><p class="pocetakParagrafa"> <span class="brojRetka" id="1">1</span>Pošto dovrši sve te svoje besjede narodu, uđe u Kafarnaum.  <span class="brojRetka" id="2">2</span>Nekomu satniku bijaše bolestan sluga, samo što ne izdahnu, a bijaše mu veoma drag.  <span class="brojRetka" id="3">3</span>Kad je satnik čuo za Isusa, posla k njemu starješine židovske moleći ga da dođe i ozdravi mu slugu.  <span class="brojRetka" id="4">4</span>Kad oni dođoše Isusu, usrdno ga moljahu: »Dostojan je da mu to učiniš  <span class="brojRetka" id="5">5</span>jer voli naš narod, i sinagogu nam je sagradio.«  <span class="brojRetka" id="6">6</span>Isus se uputi s njima. I kad bijaše već kući nadomak, posla satnik prijatelje s porukom: »Gospodine, ne muči se. Nisam dostojan da uđeš pod krov moj.  <span class="brojRetka" id="7">7</span>Zato se i ne smatrah dostojnim doći k tebi. Nego – reci riječ da ozdravi sluga moj.  <span class="brojRetka" id="8">8</span>Ta i ja, premda sam vlasti podređen, imam pod sobom vojnike pa reknem jednomu: ‘Idi’ – i ode, drugomu: ‘Dođi’ – i dođe, a sluzi svomu: ‘Učini to’ – i učini.«</p><p class="pocetakParagrafa"> <span class="brojRetka" id="9">9</span>Čuvši to, zadivi mu se Isus pa se okrenu mnoštvu koje je išlo za njim i reče: »Kažem vam, ni u Izraelu na nađoh tolike vjere.«</p><p class="pocetakParagrafa"> <span class="brojRetka" id="10">10</span>Kad se oni koji su bili poslani vratiše kući, nađoše slugu zdrava.</p><p class="noviRedak"> <h4>Uskrišenje sina udovice iz Naina</h4><p class="pocetakParagrafa"> <span class="brojRetka" id="11">11</span>Nakon toga uputi se Isus u grad zvani Nain. Pratili ga njegovi učenici i silan svijet.  <span class="brojRetka" id="12">12</span>Kad se približi gradskim vratima, gle, upravo su iznosili mrtvaca, sina jedinca u majke, majke udovice. Pratilo ju mnogo naroda iz grada.  <span class="brojRetka" id="13">13</span>Kad je Gospodin ugleda, sažali mu se nad njom i reče joj: »Ne plači!«  <span class="brojRetka" id="14">14</span>Pristupi zatim, dotače se nosila; nosioci stadoše, a on reče: »Mladiću, kažem ti, ustani!«  <span class="brojRetka" id="15">15</span>I mrtvac se podiže i progovori, a on ga dade njegovoj majci. <span class="brojRetka" id="16">16</span>Sve obuze strah te slavljahu Boga govoreći: »Prorok velik usta među nama! Pohodi Bog narod svoj!«  <span class="brojRetka" id="17">17</span>I proširi se taj glas o njemu po svoj Judeji i po svoj okolici.</p><p class="noviRedak"> <h4>Isusovo svjedočanstvo o Ivanu</h4><p class="pocetakParagrafa"> <span class="brojRetka" id="18">18</span>Sve to dojaviše Ivanu njegovi učenici. On dozva dvojicu svojih učenika  <span class="brojRetka" id="19">19</span>i posla ih Gospodinu da ga pitaju: »Jesi li ti Onaj koji ima doći ili drugoga da čekamo?«  <span class="brojRetka" id="20">20</span>Došavši k njemu, rekoše ti ljudi: »Ivan Krstitelj posla nas k tebi da pitamo: ‘Jesi li ti Onaj koji ima doći ili drugoga da čekamo?’«</p><p class="pocetakParagrafa"> <span class="brojRetka" id="21">21</span>Upravo u taj čas Isus je ozdravio mnoge od bolesti, muka i zlih duhova i mnoge je slijepe podario vidom.  <span class="brojRetka" id="22">22</span>Tada im odgovori: »Pođite i javite Ivanu što ste vidjeli i čuli: Slijepi progledaju, hromi hode, gubavi se čiste, gluhi čuju, mrtvi ustaju, siromasima se navješćuje evanđelje. <span class="brojRetka" id="23">23</span>I blago onom tko se ne sablazni o mene.«</p><p class="pocetakParagrafa"> <span class="brojRetka" id="24">24</span>Kad Ivanovi glasnici odoše, poče Isus govoriti mnoštvu o Ivanu: »Što ste izašli u pustinju gledati? Trsku koju vjetar ljulja?  <span class="brojRetka" id="25">25</span>Ili što ste izašli vidjeti: Čovjeka u mekušaste haljine odjevena? Eno, oni u sjajnoj odjeći i raskošju po kraljevskim su dvorima.  <span class="brojRetka" id="26">26</span>Ili što ste izašli vidjeti? Proroka? Uistinu, kažem vam, i više nego proroka!  <span class="brojRetka" id="27">27</span>On je onaj o kome je pisano:</p><p class="stih2">Evo, šaljem glasnika svoga</p><p class="noviRedak"> </p><p class="pocetakParagrafa"> <span class="brojRetka" id="28">28</span>Kažem vam: među rođenima od žene nitko nije veći od Ivana. A ipak, i najmanji u kraljevstvu Božjem veći je od njega.«</p><p class="pocetakParagrafa"> <span class="brojRetka" id="29">29</span>Sav narod koji ga je slušao, pa i carinici, uvidješe pravednost Božju: pokrstiše se Ivanovim krstom.  <span class="brojRetka" id="30">30</span>Naprotiv, farizeji i zakonoznanci ometoše što je Bog s njima naumio jer ne htjedoše da ih Ivan krsti.</p><p class="noviRedak"> <h4>Isusov sud o suvremenicima</h4><p class="pocetakParagrafa"> <span class="brojRetka" id="31">31</span>»S kime dakle da prispodobim ljude ovog naraštaja? Komu su nalik?  <span class="brojRetka" id="32">32</span>Nalik su djeci što sjede na trgu pa jedni drugima po poslovici dovikuju: ‘Zasvirasmo vam i ne zaigraste! Zakukasmo i ne zaplakaste!’  <span class="brojRetka" id="33">33</span>Doista, došao je Ivan Krstitelj. Nije kruha jeo ni vina pio, a velite: ‘Đavla ima!’  <span class="brojRetka" id="34">34</span>Došao je Sin Čovječji koji jede i pije, a govorite: ‘Evo izjelice i vinopije, prijatelja carinika i grešnika!’  <span class="brojRetka" id="35">35</span>Ali opravda se Mudrost pred svom djecom svojom.«</p><p class="noviRedak"> <h4>Isusov odnos prema grešnicima</h4><p class="pocetakParagrafa"> <span class="brojRetka" id="36">36</span>Neki farizej pozva Isusa da bi blagovao s njime. On uđe u kuću farizejevu i priđe stolu.  <span class="brojRetka" id="37">37</span>Kad eto neke žene koja bijaše grešnica u gradu. Dozna da je Isus za stolom u farizejevoj kući pa ponese alabastrenu posudicu pomasti  <span class="brojRetka" id="38">38</span>i stade odostrag kod njegovih nogu. Sva zaplakana poče mu suzama kvasiti noge: kosom ih glave svoje otirala, cjelivala i mazala pomašću.</p><p class="pocetakParagrafa"> <span class="brojRetka" id="39">39</span>Kad to vidje farizej koji ga pozva, pomisli: »Kad bi ovaj bio Prorok, znao bi tko i kakva je to žena koja ga se dotiče: da je grešnica.«  <span class="brojRetka" id="40">40</span>A Isus, da mu odgovori, reče: »Šimune, imam ti nešto reći.« A on će: »Učitelju, reci!« A on:  <span class="brojRetka" id="41">41</span>»Neki vjerovnik imao dva dužnika. Jedan mu dugovaše pet stotina denara, drugi pedeset.  <span class="brojRetka" id="42">42</span>Budući da nisu imali odakle vratiti, otpusti obojici. Koji će ga dakle od njih više ljubiti?«  <span class="brojRetka" id="43">43</span>Šimun odgovori: »Predmnijevam, onaj kojemu je više otpustio.« Reče mu Isus: »Pravo si prosudio.«  <span class="brojRetka" id="44">44</span>I okrenut ženi reče Šimunu: »Vidiš li ovu ženu? Uđoh ti u kuću, nisi mi vodom noge polio, a ona mi suzama noge oblila i kosom ih svojom otrla.  <span class="brojRetka" id="45">45</span>Poljupca mi nisi dao, a ona, otkako uđe, ne presta mi noge cjelivati.  <span class="brojRetka" id="46">46</span>Uljem mi glave nisi pomazao, a ona mi pomašću noge pomaza.  <span class="brojRetka" id="47">47</span>Stoga, kažem ti, oprošteni su joj grijesi mnogi jer ljubljaše mnogo. Komu se malo oprašta, malo ljubi.«  <span class="brojRetka" id="48">48</span>A ženi reče: »Oprošteni su ti grijesi.«  <span class="brojRetka" id="49">49</span>Sustolnici počeli nato među sobom govoriti: »Tko je ovaj da i grijehe oprašta?«  <span class="brojRetka" id="50">50</span>A on reče ženi: »Vjera te tvoja spasila! Idi u miru!«</p></p></p></p></p>