<h4>Prva četiri učenika</h4><p class="pocetakParagrafa"> <span class="brojRetka" id="1">1</span>Dok se jednom oko njega gurao narod da čuje riječ Božju, stajaše on pokraj Genezaretskog jezera.  <span class="brojRetka" id="2">2</span>Spazi dvije lađe gdje stoje uz obalu; ribari bili izašli iz njih i ispirali mreže.  <span class="brojRetka" id="3">3</span>Uđe u jednu od tih lađa; bila je Šimunova pa zamoli Šimuna da malo otisne od kraja. Sjedne te iz lađe poučavaše mnoštvo.</p><p class="pocetakParagrafa"> <span class="brojRetka" id="4">4</span>Kada dovrši pouku, reče Šimunu: »Izvezi na pučinu i bacite mreže za lov.«  <span class="brojRetka" id="5">5</span>Odgovori Šimun: »Učitelju, svu smo se noć trudili i ništa ne ulovismo, ali na tvoju riječ bacit ću mreže.«  <span class="brojRetka" id="6">6</span>Učiniše tako te uhvatiše veoma mnogo riba; mreže im se gotovo razdirale.  <span class="brojRetka" id="7">7</span>Mahnuše drugovima na drugoj lađi da im dođu pomoći. Oni dođoše i napuniše obje lađe, umalo im ne potonuše.</p><p class="pocetakParagrafa"> <span class="brojRetka" id="8">8</span>Vidjevši to, Šimun Petar pade do nogu Isusovih govoreći: »Idi od mene! Grešan sam čovjek, Gospodine!«  <span class="brojRetka" id="9">9</span>Zbog lovine riba što ih uloviše bijaše se zapanjio on i svi koji bijahu s njime,  <span class="brojRetka" id="10">10</span>a tako i Jakov i Ivan, Zebedejevi sinovi, drugovi Šimunovi. Isus reče Šimunu: »Ne boj se! Odsada ćeš loviti ljude!«  <span class="brojRetka" id="11">11</span>Oni izvukoše lađe na kopno, ostaviše sve i pođoše za njim.</p><p class="noviRedak"> <h4>Ozdravljenje gubavca</h4><p class="pocetakParagrafa"> <span class="brojRetka" id="12">12</span>I dok bijaše u jednom gradu, gle čovjeka puna gube! Ugledavši Isusa, padne ničice i zamoli ga: »Gospodine, ako hoćeš, možeš me očistiti.«  <span class="brojRetka" id="13">13</span>Isus pruži ruku i dotakne ga se govoreći: »Hoću, očisti se!« I odmah nesta gube s njega.  <span class="brojRetka" id="14">14</span>I zapovjedi mu: »Nikome ni riječi, nego otiđi, pokaži se svećeniku i prinesi za svoje očišćenje kako propisa Mojsije, njima za svjedočanstvo.«</p><p class="pocetakParagrafa"> <span class="brojRetka" id="15">15</span>Glas se o njemu sve više širio i silan svijet grnuo k njemu da ga sluša i da ozdravi od svojih bolesti.  <span class="brojRetka" id="16">16</span>A on se sklanjao na samotna mjesta da moli.</p><p class="noviRedak"> <h4>Ozdravljenje uzetoga</h4><p class="pocetakParagrafa"> <span class="brojRetka" id="17">17</span>I jednog je dana on naučavao. A sjeđahu ondje farizeji i učitelji Zakona koji bijahu došli iz svih galilejskih i judejskih sela i Jeruzalema. A sila ga je Gospodnja nukala da liječi.</p><p class="pocetakParagrafa"> <span class="brojRetka" id="18">18</span>I gle, ljudi doniješe na nosiljci čovjeka koji bijaše uzet. Tražili su da ga unesu i stave preda nj.  <span class="brojRetka" id="19">19</span>Budući da zbog mnoštva nisu našli kuda bi ga unijeli, popnu se na krov te ga između crepova s nosiljkom spuste u sredinu pred Isusa.  <span class="brojRetka" id="20">20</span>Vidjevši njihovu vjeru reče on: »Čovječe, otpušteni su ti grijesi!«  <span class="brojRetka" id="21">21</span>Pismoznanci i farizeji počeše mudrovati: »Tko je ovaj što huli? Tko može grijehe otpuštati doli Bog jedini?«  <span class="brojRetka" id="22">22</span>Proniknuvši njihovo mudrovanje, upita ih Isus: »Što mudrujete u sebi?  <span class="brojRetka" id="23">23</span>Što je lakše? Reći: ‘Otpušteni su ti grijesi’ ili reći: ‘Ustani i hodi?’  <span class="brojRetka" id="24">24</span>Ali da znate: Vlastan je Sin Čovječji na zemlji otpuštati grijehe!« I reče uzetomu: »Tebi zapovijedam: ustani, uzmi nosiljku i idi kući!«  <span class="brojRetka" id="25">25</span>I on odmah usta pred njima, uze na čemu ležaše i ode kući slaveći Boga.</p><p class="pocetakParagrafa"> <span class="brojRetka" id="26">26</span>A sve obuze zanos te su slavili Boga i puni straha govorili: »Danas vidjesmo nešto neviđeno!«</p><p class="noviRedak"> <h4>Poziv Levija</h4><p class="pocetakParagrafa"> <span class="brojRetka" id="27">27</span>Nakon toga iziđe i ugleda carinika imenom Levija gdje sjedi u carinarnici. I reče mu: »Pođi za mnom!«  <span class="brojRetka" id="28">28</span>On sve ostavi, usta i pođe za njim.</p><p class="pocetakParagrafa"> <span class="brojRetka" id="29">29</span>I Levi mu u svojoj kući priredi veliku gozbu. A s njime bijaše za stolom veliko mnoštvo carinika i drugih.  <span class="brojRetka" id="30">30</span>Farizeji i pismoznanci njihovi negodovahu i govorahu njegovim učenicima: »Zašto s carinicima i grešnicima jedete i pijete?«  <span class="brojRetka" id="31">31</span>Isus im odgovori: »Ne treba zdravima liječnika, nego bolesnima.  <span class="brojRetka" id="32">32</span>Nisam došao zvati pravedne, nego grešnike na obraćenje.«</p><p class="noviRedak"> <h4>Rasprava o postu</h4><p class="pocetakParagrafa"> <span class="brojRetka" id="33">33</span>A oni mu rekoše: »Učenici Ivanovi, a tako i farizejski, počesto poste i obavljaju molitve, tvoji pak jedu i piju.«  <span class="brojRetka" id="34">34</span>Reče im Isus: »Ne možete svatove prisiliti da poste dok je zaručnik s njima.  <span class="brojRetka" id="35">35</span>Doći će već dani: kad im se ugrabi zaručnik, tada će postiti, u one dane!«</p><p class="pocetakParagrafa"> <span class="brojRetka" id="36">36</span>A kazivao im je i prispodobu: »Nitko neće otparati krpe s novog odijela da je stavi na staro odijelo. Inače će i novo rasparati, a starom neće pristajati krpa s novoga.«</p><p class="pocetakParagrafa"> <span class="brojRetka" id="37">37</span>»I nitko ne ulijeva novo vino u stare mješine. Inače će novo vino proderati mješine pa će se i ono proliti i mješine će propasti.  <span class="brojRetka" id="38">38</span>Nego, novo vino neka se ulijeva u nove mješine!«</p><p class="pocetakParagrafa"> <span class="brojRetka" id="39">39</span>»I nitko pijuć staro, ne zaželi novoga. Ta veli se: ‘Valja staro!’«</p></p></p></p></p>