<h4>Opet ozdravljenje u subotu</h4><p class="pocetakParagrafa"> <span class="brojRetka" id="1">1</span>Jedne subote dođe on u kuću nekoga prvaka farizejskog na objed. A oni ga vrebahu.  <span class="brojRetka" id="2">2</span>Kad evo: pred njim neki čovjek koji je imao vodenu bolest.  <span class="brojRetka" id="3">3</span>Nato Isus upita zakonoznance i farizeje: »Je li dopušteno subotom liječiti ili nije?«  <span class="brojRetka" id="4">4</span>A oni mukom ponikoše. On ga dotaknu, izliječi i otpusti.  <span class="brojRetka" id="5">5</span>A njima reče: »Ako komu od vas sin ili vol padne u bunar, neće li ga brže bolje izvući i u dan subotnji?«  <span class="brojRetka" id="6">6</span>I ne mogoše mu na to odgovoriti.</p><p class="noviRedak"> <h4>Pouka o poniznosti</h4><p class="pocetakParagrafa"> <span class="brojRetka" id="7">7</span>Promatrajući kako uzvanici biraju prva mjesta, kaza im prispodobu:  <span class="brojRetka" id="8">8</span>»Kada te tko pozove na svadbu, ne sjedaj na prvo mjesto da ne bi možda bio pozvan koji časniji od tebe,  <span class="brojRetka" id="9">9</span>te ne dođe onaj koji je pozvao tebe i njega i ne rekne ti: ‘Ustupi mjesto ovome.’ Tada ćeš, postiđen, morati zauzeti posljednje mjesto.  <span class="brojRetka" id="10">10</span>Nego kad budeš pozvan, idi i sjedni na posljednje mjesto pa, kada dođe onaj koji te pozvao, da ti rekne: ‘Prijatelju, pomakni se naviše!’ Bit će ti to tada na čast pred svim sustolnicima,  <span class="brojRetka" id="11">11</span>jer – svaki koji se uzvisuje, bit će ponižen, a koji se ponizuje, bit će uzvišen.«</p><p class="noviRedak"> <h4>Izbor uzvanika</h4><p class="pocetakParagrafa"> <span class="brojRetka" id="12">12</span>A i onome koji ga pozva, kaza: »Kad priređuješ objed ili večeru, ne pozivaj svojih prijatelja, ni braće, ni rodbine, ni bogatih susjeda, da ne bi možda i oni tebe pozvali i tako ti uzvratili.  <span class="brojRetka" id="13">13</span>Nego kad priređuješ gozbu, pozovi siromahe, sakate, hrome, slijepe.  <span class="brojRetka" id="14">14</span>Blago tebi jer oni ti nemaju čime uzvratiti. Uzvratit će ti se doista o uskrsnuću pravednih.«</p><p class="noviRedak"> <h4>Prispodoba o uzvanicima</h4><p class="pocetakParagrafa"> <span class="brojRetka" id="15">15</span>Kad je to čuo jedan od sustolnika, reče mu: »Blago onome koji bude blagovao u kraljevstvu Božjem!«  <span class="brojRetka" id="16">16</span>A on mu reče:</p><p class="pocetakParagrafa">»Čovjek neki priredi veliku večeru i pozva mnoge.  <span class="brojRetka" id="17">17</span>I posla slugu u vrijeme večere da rekne uzvanicima: ‘Dođite! Već je pripravljeno!’  <span class="brojRetka" id="18">18</span>A oni se odreda počeli ispričavati. Prvi mu reče: ‘Njivu sam kupio i valja mi poći pogledati je. Molim te, ispričaj me.’  <span class="brojRetka" id="19">19</span>Drugi reče: ‘Kupio sam pet jarmova volova pa idem okušati ih. Molim te, ispričaj me.’  <span class="brojRetka" id="20">20</span>Treći reče: ‘Oženio sam se i zato ne mogu doći.’«</p><p class="pocetakParagrafa"> <span class="brojRetka" id="21">21</span>»Sluga se vrati i javi to domaćinu. Tada domaćin, gnjevan, reče sluzi: ‘Iziđi brzo na trgove gradske i ulice pa dovedi ovamo prosjake, sakate, slijepe i hrome.’  <span class="brojRetka" id="22">22</span>I sluga reče: ‘Gospodaru, učinjeno je što si naredio i još ima mjesta.’  <span class="brojRetka" id="23">23</span>Reče gospodar sluzi: ‘Iziđi na putove i među ograde i prisili neka uđu da mi se napuni kuća.’  <span class="brojRetka" id="24">24</span>A kažem vam: nijedan od onih pozvanih neće okusiti moje večere.«</p><p class="noviRedak"> <h4>Odreći se svega</h4><p class="pocetakParagrafa"> <span class="brojRetka" id="25">25</span>S njim je zajedno putovalo silno mnoštvo. On se okrene i reče im:  <span class="brojRetka" id="26">26</span>»Dođe li tko k meni, a ne mrzi svog oca i majku, ženu i djecu, braću i sestre, pa i sam svoj život, ne može biti moj učenik!  <span class="brojRetka" id="27">27</span>I tko ne nosi svoga križa i ne ide za mnom, ne može biti moj učenik!«</p><p class="pocetakParagrafa"> <span class="brojRetka" id="28">28</span>»Tko od vas, nakanivši graditi kulu, neće prije sjesti i proračunati troškove ima li čime dovršiti:  <span class="brojRetka" id="29">29</span>da ga ne bi – pošto već postavi temelj, a ne mogne dovršiti – počeli ismjehivati svi koji to vide:  <span class="brojRetka" id="30">30</span>‘Ovaj čovjek poče graditi, a ne može dovršiti!’  <span class="brojRetka" id="31">31</span>Ili koji kralj kad polazi da se zarati s drugim kraljem, neće prije sjesti i promisliti da li s deset tisuća može presresti onoga koji na nj dolazi s dvadeset tisuća?  <span class="brojRetka" id="32">32</span>Ako ne može, dok je onaj još daleko, poslat će poslanstvo da zaište mir.«</p><p class="pocetakParagrafa"> <span class="brojRetka" id="33">33</span>»Tako dakle nijedan od vas koji se ne odrekne svega što posjeduje, ne može biti moj učenik.«</p><p class="pocetakParagrafa"> <span class="brojRetka" id="34">34</span>»Dobra je sol. Ali ako i sol obljutavi, čime će se ona začiniti?  <span class="brojRetka" id="35">35</span>Nije prikladna ni za zemlju ni za gnojište. Van se baca. Tko ima uši da čuje, neka čuje!«</p></p></p></p></p>