<h4>Poslanje sedamdesetdvojice</h4><p class="pocetakParagrafa"> <span class="brojRetka" id="1">1</span>Nakon toga odredi Gospodin drugih sedamdesetdvojicu učenika i posla ih po dva pred sobom u svaki grad i u svako mjesto kamo je kanio doći.  <span class="brojRetka" id="2">2</span>Govorio im je: »Žetva je velika, ali radnika malo. Molite dakle gospodara žetve da radnike pošalje u žetvu svoju.  <span class="brojRetka" id="3">3</span>Idite! Evo, šaljem vas kao janjce među vukove.  <span class="brojRetka" id="4">4</span>Ne nosite sa sobom ni kese, ni torbe, ni obuće. I nikoga putem ne pozdravljajte.</p><p class="pocetakParagrafa"> <span class="brojRetka" id="5">5</span>U koju god kuću uđete, najprije recite: ‘Mir kući ovoj!’  <span class="brojRetka" id="6">6</span>Bude li tko ondje prijatelj mira, počinut će na njemu mir vaš. Ako li ne, vratit će se na vas.  <span class="brojRetka" id="7">7</span>U toj kući ostanite, jedite i pijte što se kod njih nađe. Ta vrijedan je radnik plaće svoje. Ne prelazite iz kuće u kuću.«</p><p class="pocetakParagrafa"> <span class="brojRetka" id="8">8</span>»Kad u koji grad uđete pa vas prime, jedite što vam se ponudi  <span class="brojRetka" id="9">9</span>i liječite bolesnike koji su u njemu. I kazujte im: ‘Približilo vam se kraljevstvo Božje!’  <span class="brojRetka" id="10">10</span>A kad u neki grad uđete pa vas ne prime, iziđite na njegove ulice i recite:  <span class="brojRetka" id="11">11</span>‘I prašinu vašega grada, koja nam se nogu uhvatila, stresamo vam sa sebe! Ipak znajte ovo: Približilo se kraljevstvo Božje!’  <span class="brojRetka" id="12">12</span>Kažem vam: Sodomcima će u onaj dan biti lakše negoli tomu gradu.«</p><p class="noviRedak"> <h4>Prijetnja neobraćenim gradovima</h4><p class="pocetakParagrafa"> <span class="brojRetka" id="13">13</span>»Jao tebi, Korozaine! Jao tebi, Betsaido! Da su se u Tiru i Sidonu zbila čudesa koja su se dogodila u vama, odavna bi već, sjedeć u kostrijeti i pepelu, činili pokoru.  <span class="brojRetka" id="14">14</span>Ali Tiru i Sidonu bit će na Sudu lakše negoli vama.</p><p class="noviRedak"> </p><p class="stih2"> <span class="brojRetka" id="15">15</span>I ti, Kafarnaume!</p><p class="stih2">Zar ćeš se do neba uzvisiti?</p><p class="stih2">Do u Podzemlje ćeš se strovaliti.</p><p class="noviRedak"> </p><p class="pocetakParagrafa"> <span class="brojRetka" id="16">16</span>Tko vas sluša, mene sluša; tko vas prezire, mene prezire. A tko mene prezire, prezire onoga koji mene posla.«</p><p class="noviRedak"> <h4>Pravi razlog apostolske radosti</h4><p class="pocetakParagrafa"> <span class="brojRetka" id="17">17</span>Vratiše se zatim sedamdesetdvojica radosni govoreći: »Gospodine, i zlodusi nam se pokoravaju na tvoje ime!«  <span class="brojRetka" id="18">18</span>A on im reče: »Promatrah Sotonu kako poput munje s neba pade.  <span class="brojRetka" id="19">19</span>Evo, dao sam vam vlast da gazite po zmijama i štipavcima i po svoj sili neprijateljevoj i ništa vam neće naškoditi.  <span class="brojRetka" id="20">20</span>Ali ne radujte se što vam se duhovi pokoravaju, nego radujte se što su vam imena zapisana na nebesima.«</p><p class="noviRedak"> <h4>Evanđelje objavljeno jednostavnima</h4><p class="pocetakParagrafa"> <span class="brojRetka" id="21">21</span>U taj isti čas uskliknu Isus u Duhu Svetom: »Slavim te, Oče, Gospodaru neba i zemlje, što si ovo sakrio od mudrih i umnih, a objavio malenima. Da, Oče! Tako se tebi svidjelo.  <span class="brojRetka" id="22">22</span>Sve mi preda Otac moj i nitko ne zna tko je Sin – doli Otac; niti tko je Otac – doli Sin i onaj kome Sin hoće da objavi.«</p><p class="pocetakParagrafa"> <span class="brojRetka" id="23">23</span>Tada se okrene učenicima pa im nasamo reče: »Blago očima koje gledaju što vi gledate!  <span class="brojRetka" id="24">24</span>Kažem vam: mnogi su proroci i kraljevi htjeli vidjeti što vi gledate, ali nisu vidjeli; i čuti što vi slušate, ali nisu čuli!«</p><p class="noviRedak"> <h4>Zapovijed ljubavi</h4><p class="pocetakParagrafa"> <span class="brojRetka" id="25">25</span>I gle, neki zakonoznanac usta i, da ga iskuša, upita: »Učitelju, što mi je činiti da život vječni baštinim?«  <span class="brojRetka" id="26">26</span>A on mu reče: »U Zakonu što piše? Kako čitaš?«  <span class="brojRetka" id="27">27</span>Odgovori mu onaj: »Ljubi Gospodina Boga svojega iz svega srca svoga, i svom dušom svojom, i svom snagom svojom, i svim umom svojim; i svoga bližnjega kao sebe samoga!« <span class="brojRetka" id="28">28</span>Reče mu na to Isus: »Pravo si odgovorio. To čini i živjet ćeš.«</p><p class="noviRedak"> <h4>Milosrdni Samarijanac</h4><p class="pocetakParagrafa"> <span class="brojRetka" id="29">29</span>Ali hoteći se opravdati, reče on Isusu: »A tko je moj bližnji?«  <span class="brojRetka" id="30">30</span>Isus prihvati i reče:</p><p class="pocetakParagrafa">»Čovjek neki silazio iz Jeruzalema u Jerihon. Upao među razbojnike koji ga svukoše i izraniše pa odoše ostavivši ga polumrtva.  <span class="brojRetka" id="31">31</span>Slučajno je onim putem silazio neki svećenik, vidje ga i zaobiđe.  <span class="brojRetka" id="32">32</span>A tako i levit: prolazeći onuda, vidje ga i zaobiđe.  <span class="brojRetka" id="33">33</span>Neki Samarijanac putujući dođe do njega, vidje ga, sažali se  <span class="brojRetka" id="34">34</span>pa mu pristupi i povije rane zalivši ih uljem i vinom. Zatim ga posadi na svoje živinče, odvede ga u gostinjac i pobrinu se za nj.  <span class="brojRetka" id="35">35</span>Sutradan izvadi dva denara, dade ih gostioničaru i reče: ‘Pobrini se za njega. Ako što više potrošiš, isplatit ću ti kad se budem vraćao.’«</p><p class="pocetakParagrafa"> <span class="brojRetka" id="36">36</span>»Što ti se čini, koji je od ove trojice bio bližnji onomu koji je upao među razbojnike?«  <span class="brojRetka" id="37">37</span>On odgovori: »Onaj koji mu iskaza milosrđe.« Nato mu reče Isus: »Idi pa i ti čini tako!«</p><p class="noviRedak"> <h4>Marta i Marija</h4><p class="pocetakParagrafa"> <span class="brojRetka" id="38">38</span>Dok su oni tako putovali, uđe on u jedno selo. Žena neka, imenom Marta, primi ga u kuću.  <span class="brojRetka" id="39">39</span>Imala je sestru koja se zvala Marija. Ona sjede do nogu Gospodinovih i slušaše riječ njegovu.  <span class="brojRetka" id="40">40</span>A Marta bijaše sva zauzeta posluživanjem pa pristupi i reče: »Gospodine, zar ne mariš što me sestra samu ostavila posluživati? Reci joj dakle da mi pomogne.«  <span class="brojRetka" id="41">41</span>Odgovori joj Gospodin: »Marta, Marta! Brineš se i uznemiruješ za mnogo,  <span class="brojRetka" id="42">42</span>a jedno je potrebno. Marija je uistinu izabrala bolji dio, koji joj se neće oduzeti.«</p></p></p></p></p></p></p>