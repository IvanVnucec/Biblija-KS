<h2>VI. MUKA</h2><h4>Zavjera protiv Isusa i Judina izdaja</h4><p class="pocetakParagrafa"> <span class="brojRetka" id="1">1</span>Bližio se Blagdan beskvasnih kruhova zvan Pasha.  <span class="brojRetka" id="2">2</span>Glavari svećenički i pismoznanci tražili su kako da Isusa smaknu jer se bojahu naroda.</p><p class="pocetakParagrafa"> <span class="brojRetka" id="3">3</span>A Sotona uđe u Judu zvanog Iškariotski koji bijaše iz broja dvanaestorice.  <span class="brojRetka" id="4">4</span>On ode i ugovori s glavarima svećeničkim i zapovjednicima kako da im ga preda.  <span class="brojRetka" id="5">5</span>Oni se povesele i ugovore da će mu dati novca.  <span class="brojRetka" id="6">6</span>On pristade. Otada je tražio priliku da im ga preda mimo naroda.</p><p class="noviRedak"> <h4>Priprava za pashalnu večeru</h4><p class="pocetakParagrafa"> <span class="brojRetka" id="7">7</span>Kada dođe Dan beskvasnih kruhova, u koji je trebalo žrtvovati pashu,  <span class="brojRetka" id="8">8</span>posla Isus Petra i Ivana i reče: »Hajdete, pripravite nam da blagujemo pashu.«  <span class="brojRetka" id="9">9</span>Rekoše mu: »Gdje hoćeš da pripravimo?«  <span class="brojRetka" id="10">10</span>On im reče: »Evo, čim uđete u grad, namjerit ćete se na čovjeka koji nosi krčag vode. Pođite za njim u kuću u koju uniđe  <span class="brojRetka" id="11">11</span>i recite domaćinu te kuće: ‘Učitelj veli: Gdje je svratište u kojem bih blagovao pashu sa svojim učenicima?’  <span class="brojRetka" id="12">12</span>I on će vam pokazati na katu veliko blagovalište prostrto: ondje pripravite.«  <span class="brojRetka" id="13">13</span>Oni odu, nađu kako im je rekao i priprave pashu.</p><p class="noviRedak"> <h4>Pashalna večera</h4><p class="pocetakParagrafa"> <span class="brojRetka" id="14">14</span>Kada dođe čas, sjede Isus za stol i apostoli s njim.  <span class="brojRetka" id="15">15</span>I reče im: »Svom sam dušom čeznuo ovu pashu blagovati s vama prije svoje muke.  <span class="brojRetka" id="16">16</span>Jer kažem vam, neću je više blagovati dok se ona ne završi u kraljevstvu Božjem.«</p><p class="pocetakParagrafa"> <span class="brojRetka" id="17">17</span>I uze čašu, zahvali i reče: »Uzmite je i razdijelite među sobom.  <span class="brojRetka" id="18">18</span>Jer kažem vam, ne, neću više piti od roda trsova dok kraljevstvo Božje ne dođe.«</p><p class="noviRedak"> <h4>Ustanovljenje euharistije – večere Gospodnje</h4><p class="pocetakParagrafa"> <span class="brojRetka" id="19">19</span>I uze kruh, zahvali, razlomi i dade im govoreći: »Ovo je tijelo moje koje se za vas predaje. Ovo činite meni na spomen.«  <span class="brojRetka" id="20">20</span>Tako i čašu, pošto večeraše, govoreći: »Ova čaša novi je Savez u mojoj krvi koja se za vas prolijeva.«</p><p class="pocetakParagrafa"> <span class="brojRetka" id="21">21</span>»A evo, ruka mog izdajice sa mnom je na stolu.  <span class="brojRetka" id="22">22</span>Sin Čovječji, istina, ide kako je određeno, ali jao čovjeku onomu koji ga predaje.«</p><p class="pocetakParagrafa"> <span class="brojRetka" id="23">23</span>I oni se počeše ispitivati tko bi od njih mogao takvo što učiniti.</p><p class="noviRedak"> <h4>Tko je najveći?</h4><p class="pocetakParagrafa"> <span class="brojRetka" id="24">24</span>Uto nasta među njima prepirka tko bi od njih bio najveći.  <span class="brojRetka" id="25">25</span>A on im reče: »Kraljevi gospoduju svojim narodima i vlastodršci nazivaju sebe dobrotvorima.  <span class="brojRetka" id="26">26</span>Vi nemojte tako! Naprotiv, najveći među vama neka bude kao najmlađi; i predstojnik kao poslužitelj.  <span class="brojRetka" id="27">27</span>Ta tko je veći? Koji je za stolom ili koji poslužuje? Zar ne onaj koji je za stolom? A ja sam posred vas kao onaj koji poslužuje.«</p><p class="noviRedak"> <h4>Nagrada apostolima</h4><p class="pocetakParagrafa"> <span class="brojRetka" id="28">28</span>»Da, vi ste sa mnom ustrajali u mojim kušnjama.  <span class="brojRetka" id="29">29</span>Ja vam stoga u baštinu predajem kraljevstvo što ga je meni predao moj Otac:  <span class="brojRetka" id="30">30</span>da jedete i pijete za mojim stolom u kraljevstvu mojemu i sjedite na prijestoljima sudeći dvanaest plemena Izraelovih.«</p><p class="noviRedak"> <h4>Proroštvo o Petrovoj zataji</h4><p class="pocetakParagrafa"> <span class="brojRetka" id="31">31</span>»Šimune, Šimune, evo Sotona zaiska da vas prorešeta kao pšenicu.  <span class="brojRetka" id="32">32</span>Ali ja sam molio za tebe da ne malakše tvoja vjera. Pa kad k sebi dođeš, učvrsti svoju braću.«</p><p class="pocetakParagrafa"> <span class="brojRetka" id="33">33</span>Petar mu reče: »Gospodine, s tobom sam spreman i u tamnicu i u smrt.«  <span class="brojRetka" id="34">34</span>A Isus će mu: »Kažem ti, Petre, neće se danas oglasiti pijetao dok triput ne zatajiš da me poznaš.«</p><p class="noviRedak"> <h4>Čas odlučne borbe</h4><p class="pocetakParagrafa"> <span class="brojRetka" id="35">35</span>I reče: »Kad sam vas poslao bez kese i bez torbe i bez sandala, je li vam što nedostajalo?« Oni odgovore: »Ništa.«  <span class="brojRetka" id="36">36</span>Nato će im: »No sada tko ima kesu, neka je uzme! Isto tako i torbu! A koji nema, neka proda svoju haljinu i neka kupi sebi mač  <span class="brojRetka" id="37">37</span>jer kažem vam, ono što je napisano treba se ispuniti na meni: Među zlikovce bi ubrojen. Uistinu, sve što se odnosi na mene ispunja se.«  <span class="brojRetka" id="38">38</span>Oni mu rekoše: »Gospodine, evo ovdje dva mača!« Reče im: »Dosta je!«</p><p class="noviRedak"> <h4>Molitva na Maslinskoj gori</h4><p class="pocetakParagrafa"> <span class="brojRetka" id="39">39</span>Tada iziđe te se po običaju zaputi na Maslinsku goru. Za njim pođoše i njegovi učenici.  <span class="brojRetka" id="40">40</span>Kada dođe onamo, reče im: »Molite da ne padnete u napast!«</p><p class="pocetakParagrafa"> <span class="brojRetka" id="41">41</span>I otrgnu se od njih koliko bi se kamenom dobacilo, pade na koljena pa se molio:  <span class="brojRetka" id="42">42</span>»Oče! Ako hoćeš, otkloni ovu čašu od mene. Ali ne moja volja, nego tvoja neka bude!«</p><p class="pocetakParagrafa"> <span class="brojRetka" id="43">43</span>A ukaza mu se anđeo s neba koji ga ohrabri. A kad je bio u smrtnoj muci, usrdnije se molio.  <span class="brojRetka" id="44">44</span>I bijaše znoj njegov kao kaplje krvi koje su padale na zemlju.</p><p class="pocetakParagrafa"> <span class="brojRetka" id="45">45</span>Usta od molitve, dođe učenicima i nađe ih snene od žalosti  <span class="brojRetka" id="46">46</span>pa im reče: »Što spavate? Ustanite! Molite da ne padnete u napast!«</p><p class="noviRedak"> <h4>Isus uhvaćen</h4><p class="pocetakParagrafa"> <span class="brojRetka" id="47">47</span>Dok je on još govorio, eto svjetine, a pred njom jedan od dvanaestorice, zvani Juda. On se približi Isusu da ga poljubi.  <span class="brojRetka" id="48">48</span>Isus mu reče: »Juda, poljupcem Sina Čovječjeg predaješ?«</p><p class="pocetakParagrafa"> <span class="brojRetka" id="49">49</span>A oni oko njega, vidjevši što se zbiva, rekoše: »Gospodine, da udarimo mačem?«  <span class="brojRetka" id="50">50</span>I jedan od njih udari slugu velikoga svećenika i odsiječe mu desno uho.  <span class="brojRetka" id="51">51</span>Isus odgovori: »Pustite! Dosta!« Onda se dotače uha i zacijeli ga.</p><p class="pocetakParagrafa"> <span class="brojRetka" id="52">52</span>Nato Isus reče onima koji se digoše na nj, glavarima svećeničkim, zapovjednicima hramskim i starješinama: »Kao na razbojnika iziđoste s mačevima i toljagama!  <span class="brojRetka" id="53">53</span>Danomice bijah s vama u Hramu i ne digoste ruke na me. No ovo je vaš čas i vlast Tminâ.«</p><p class="noviRedak"> <h4>Petar se odriče Isusa</h4><p class="pocetakParagrafa"> <span class="brojRetka" id="54">54</span>Uhvatiše ga dakle, odvedoše i uvedoše u dom velikoga svećenika. Petar je išao za njim izdaleka.  <span class="brojRetka" id="55">55</span>A posred dvorišta naložiše vatru i posjedaše uokolo. Među njih sjedne Petar.</p><p class="pocetakParagrafa"> <span class="brojRetka" id="56">56</span>Ugleda ga neka sluškinja gdje sjedi kraj vatre, oštro ga pogleda i reče: »I ovaj bijaše s njim!«  <span class="brojRetka" id="57">57</span>A on zanijeka: »Ne znam ga, ženo!«  <span class="brojRetka" id="58">58</span>Malo zatim opazi ga netko drugi i reče: »I ti si od njih!« A Petar reče: »Čovječe, nisam!«  <span class="brojRetka" id="59">59</span>I nakon otprilike jedne ure drugi neki navaljivaše: »Doista, i ovaj bijaše s njim! Ta Galilejac je!«  <span class="brojRetka" id="60">60</span>A Petar će: »Čovječe, ne znam što govoriš!«</p><p class="pocetakParagrafa">I umah, dok je on još govorio, oglasi se pijetao.  <span class="brojRetka" id="61">61</span>Gospodin se obazre i upre pogled u Petra, a Petar se spomenu riječi Gospodinove, kako mu ono reče: »Prije nego se danas pijetao oglasi, zatajit ćeš me tri puta.«  <span class="brojRetka" id="62">62</span>I iziđe te gorko zaplaka.</p><p class="noviRedak"> <h4>Prva zlostavljanja</h4><p class="pocetakParagrafa"> <span class="brojRetka" id="63">63</span>A ljudi koji su Isusa čuvali udarajući ga poigravali se njime  <span class="brojRetka" id="64">64</span>i zastirući mu lice, zapitkivali ga: »Proreci tko te udario!«  <span class="brojRetka" id="65">65</span>I mnogim se drugim pogrdama nabacivali na nj.</p><p class="noviRedak"> <h4>Isus pred židovskim Vijećem</h4><p class="pocetakParagrafa"> <span class="brojRetka" id="66">66</span>A kad se razdanilo, sabra se starješinstvo narodno, glavari svećenički i pismoznanci te ga dovedoše pred svoje Vijeće  <span class="brojRetka" id="67">67</span>i rekoše: »Ako si ti Krist, reci nam!« A on će im: »Ako vam reknem, nećete vjerovati;  <span class="brojRetka" id="68">68</span>ako vas zapitam, nećete odgovoriti.  <span class="brojRetka" id="69">69</span>No od sada će Sin Čovječji sjedjeti zdesna Sile Božje.«  <span class="brojRetka" id="70">70</span>Nato svi rekoše: »Ti si, dakle, Sin Božji!« On im reče: »Vi velite! Ja jesam!«  <span class="brojRetka" id="71">71</span>Nato će oni: »Što nam još svjedočanstvo treba? Ta sami smo čuli iz njegovih usta!«</p></p></p></p></p></p></p></p></p></p></p></p></p>