<h4>Nepošteni upravitelj</h4><p class="pocetakParagrafa"> <span class="brojRetka" id="1">1</span>Govoraše i svojim učenicima: »Bijaše neki bogat čovjek koji je imao upravitelja.  <span class="brojRetka" id="2">2</span>Ovaj je bio optužen pred njim kao da mu rasipa imanje. On ga pozva pa mu reče: ‘Što to čujem o tebi? Položi račun o svom upravljanju jer više ne možeš biti upravitelj!’  <span class="brojRetka" id="3">3</span>Nato upravitelj reče u sebi: ‘Što da učinim kad mi gospodar moj oduzima upravu? Kopati? Nemam snage. Prositi? Stidim se.  <span class="brojRetka" id="4">4</span>Znam što ću da me prime u svoje kuće kad budem maknut s uprave.’«</p><p class="pocetakParagrafa"> <span class="brojRetka" id="5">5</span>»I pozva dužnike svoga gospodara, jednog po jednog. Upita prvoga: ‘Koliko duguješ gospodaru mojemu?’ On reče: ‘Sto bata ulja.’  <span class="brojRetka" id="6">6</span>A on će mu: ‘Uzmi svoju zadužnicu, sjedni brzo, napiši pedeset.’  <span class="brojRetka" id="7">7</span>Zatim reče drugomu: ‘A ti, koliko ti duguješ?’ On odgovori: ‘Sto kora pšenice.’ Kaže mu: ‘Uzmi svoju zadužnicu i napiši osamdeset.’«</p><p class="pocetakParagrafa"> <span class="brojRetka" id="8">8</span>»I pohvali gospodar nepoštenog upravitelja što snalažljivo postupi jer sinovi su ovoga svijeta snalažljiviji prema svojima od sinova svjetlosti.«</p><p class="noviRedak"> <h4>Ne može se služiti dvojici gospodara</h4><p class="pocetakParagrafa"> <span class="brojRetka" id="9">9</span>»I ja vama kažem: napravite sebi prijatelje od nepoštena bogatstva pa kad ga nestane da vas prime u vječne šatore.«</p><p class="pocetakParagrafa"> <span class="brojRetka" id="10">10</span>»Tko je vjeran u najmanjem, i u najvećem je vjeran; a tko je u najmanjem nepošten, i u najvećem je nepošten.  <span class="brojRetka" id="11">11</span>Ako dakle ne bijaste vjerni u nepoštenom bogatstvu, tko li će vam istinsko povjeriti?  <span class="brojRetka" id="12">12</span>I ako u tuđem ne bijaste vjerni, tko li će vam vaše dati?«</p><p class="pocetakParagrafa"> <span class="brojRetka" id="13">13</span>»Nijedan sluga ne može služiti dvojici gospodara. Ili će jednoga mrziti, a drugoga ljubiti; ili će uz jednoga prianjati, a drugoga prezirati. Ne možete služiti Bogu i bogatstvu.«</p><p class="noviRedak"> <h4>Protiv pohlepnih farizeja</h4><p class="pocetakParagrafa"> <span class="brojRetka" id="14">14</span>Sve su to slušali farizeji, srebroljupci, i rugali mu se.  <span class="brojRetka" id="15">15</span>On im reče: »Vi se pravite pravedni pred ljudima, ali zna Bog srca vaša. Jer što je ljudima uzvišeno, odvratnost je pred Bogom.«</p><p class="noviRedak"> <h4>Vječnost Zakona</h4><p class="pocetakParagrafa"> <span class="brojRetka" id="16">16</span>»Zakon i Proroci do Ivana su, a otada se navješćuje kraljevstvo Božje i svatko se u nj silom probija.  <span class="brojRetka" id="17">17</span>Lakše će nebo i zemlja proći negoli propasti i jedan potezić Zakona.«</p><p class="noviRedak"> <h4>Nerazrješivost ženidbe</h4><p class="pocetakParagrafa"> <span class="brojRetka" id="18">18</span>»Tko god otpusti svoju ženu pa se oženi drugom, čini preljub. I tko se god oženi otpuštenom, čini preljub.«</p><p class="noviRedak"> <h4>Bogataš i Lazar</h4><p class="pocetakParagrafa"> <span class="brojRetka" id="19">19</span>»Bijaše neki bogataš. Odijevao se u grimiz i tanani lan i danomice se sjajno gostio.  <span class="brojRetka" id="20">20</span>A neki siromah, imenom Lazar, ležao je sav u čirevima pred njegovim vratima  <span class="brojRetka" id="21">21</span>i priželjkivao nasititi se onim što je padalo s bogataševa stola. Čak su i psi dolazili i lizali mu čireve.«</p><p class="pocetakParagrafa"> <span class="brojRetka" id="22">22</span>»Kad umrije siromah, odnesoše ga anđeli u krilo Abrahamovo. Umrije i bogataš te bude pokopan.  <span class="brojRetka" id="23">23</span>Tada u teškim mukama u paklu, podiže svoje oči te izdaleka ugleda Abrahama i u krilu mu Lazara  <span class="brojRetka" id="24">24</span>pa zavapi: ‘Oče Abrahame, smiluj mi se i pošalji Lazara da umoči vršak svoga prsta u vodu i rashladi mi jezik jer se strašno mučim u ovom plamenu.’  <span class="brojRetka" id="25">25</span>Reče nato Abraham: ‘Sinko! Sjeti se da si za života primio dobra svoja, a tako i Lazar zla. Sada se on ovdje tješi, a ti se mučiš.  <span class="brojRetka" id="26">26</span>K tome između nas i vas zjapi provalija golema te koji bi i htjeli prijeći odavde k vama, ne mogu, a ni odatle k nama prijelaza nema.’«</p><p class="pocetakParagrafa"> <span class="brojRetka" id="27">27</span>»Nato će bogataš: ‘Molim te onda, oče, pošalji Lazara u kuću oca moga.  <span class="brojRetka" id="28">28</span>Imam petoricu braće pa neka im posvjedoči da i oni ne dođu u ovo mjesto muka.’</p><p class="pocetakParagrafa"> <span class="brojRetka" id="29">29</span>Kaže Abraham: ‘Imaju Mojsija i Proroke! Njih neka poslušaju!’  <span class="brojRetka" id="30">30</span>A on će: ‘O ne, oče Abrahame! Nego dođe li tko od mrtvih k njima, obratit će se.’  <span class="brojRetka" id="31">31</span>Reče mu: ‘Ako ne slušaju Mojsija i Prorokâ, neće povjerovati sve da i od mrtvih tko ustane.’«</p></p></p></p></p></p>