<h4>Udovičin darak</h4><p class="pocetakParagrafa"> <span class="brojRetka" id="1">1</span>Pogleda i vidje kako bogataši bacaju u riznicu svoje darove.  <span class="brojRetka" id="2">2</span>A ugleda i neku ubogu udovicu kako baca onamo dva novčića.  <span class="brojRetka" id="3">3</span>I reče: »Uistinu, kažem vam: ova je sirota udovica ubacila više od sviju.  <span class="brojRetka" id="4">4</span>Svi su oni zapravo među darove ubacili od svog suviška, a ona je od svoje sirotinje ubacila sav žitak što ga imaše.«</p><p class="noviRedak"> <h2>ESHATOLOŠKA BESJEDA</h2><h4>Uvod</h4><p class="pocetakParagrafa"> <span class="brojRetka" id="5">5</span>I dok su neki razgovarali o Hramu, kako ga resi divno kamenje i zavjetni darovi, reče:  <span class="brojRetka" id="6">6</span>»Doći će dani u kojima se od ovoga što motrite neće ostaviti ni kamen na kamenu nerazvaljen.«</p><p class="noviRedak"> <h4>Prethodni znaci</h4><p class="pocetakParagrafa"> <span class="brojRetka" id="7">7</span>Upitaše ga: »Učitelju, a kada će to biti? I na koji se znak to ima dogoditi?«  <span class="brojRetka" id="8">8</span>A on reče: »Pazite, ne dajte se zavesti. Mnogi će doista doći u moje ime i govoriti: ‘Ja sam’ i: ‘Vrijeme se približilo!’ Ne idite za njima.  <span class="brojRetka" id="9">9</span>A kad čujete za ratove i pobune, ne prestrašite se. Doista treba da se to prije dogodi, ali to još nije odmah svršetak.«</p><p class="pocetakParagrafa"> <span class="brojRetka" id="10">10</span>Tada im kaza: »Narod će ustati protiv naroda i kraljevstvo protiv kraljevstva. <span class="brojRetka" id="11">11</span>I bit će velikih potresa i po raznim mjestima gladi i pošasti; bit će strahota i velikih znakova s neba.«</p><p class="pocetakParagrafa"> <span class="brojRetka" id="12">12</span>»No prije svega toga podignut će na vas ruke i progoniti vas, predavati vas u sinagoge i tamnice. Vući će vas pred kraljeve i upravitelje zbog imena mojega.  <span class="brojRetka" id="13">13</span>Zadesit će vas to radi svjedočenja.«</p><p class="pocetakParagrafa"> <span class="brojRetka" id="14">14</span>»Stoga uzmite k srcu: nemojte unaprijed smišljati obranu!  <span class="brojRetka" id="15">15</span>Ta ja ću vam dati usta i mudrost kojoj se neće moći suprotstaviti niti oduprijeti nijedan vaš protivnik.  <span class="brojRetka" id="16">16</span>A predavat će vas čak i vaši roditelji i braća, rođaci i prijatelji. Neke će od vas i ubiti.«</p><p class="pocetakParagrafa"> <span class="brojRetka" id="17">17</span>»Svi će vas zamrziti zbog imena mojega.  <span class="brojRetka" id="18">18</span>Ali ni vlas vam s glave neće propasti.  <span class="brojRetka" id="19">19</span>Svojom ćete se postojanošću spasiti.«</p><p class="noviRedak"> <h4>Razorenje Jeruzalema</h4><p class="pocetakParagrafa"> <span class="brojRetka" id="20">20</span>»Kad ugledate da vojska opkoljuje Jeruzalem, tada znajte: približilo se njegovo opustošenje.  <span class="brojRetka" id="21">21</span>Koji se tada zateknu u Judeji, neka bježe u gore; a koji u Gradu, neka ga napuste; koji pak po poljima, neka se u nj ne vraćaju  <span class="brojRetka" id="22">22</span>jer to su dani odmazde, da se ispuni sve što je pisano.«</p><p class="pocetakParagrafa"> <span class="brojRetka" id="23">23</span>»Jao trudnicama i dojiljama u one dane jer bit će jad velik na zemlji i gnjev nad ovim narodom.  <span class="brojRetka" id="24">24</span>Padat će od oštrice mača, odvodit će ih kao roblje po svim narodima. I Jeruzalem će gaziti pogani sve dok se ne navrše vremena pogana.«</p><p class="noviRedak"> <h4>Svršetak svijeta i dolazak Sina Čovječjega</h4><p class="pocetakParagrafa"> <span class="brojRetka" id="25">25</span>»I bit će znaci na suncu, mjesecu i zvijezdama, a na zemlji bezizlazna tjeskoba naroda zbog huke mora i valovlja. <span class="brojRetka" id="26">26</span>Izdisat će ljudi od straha i iščekivanja onoga što prijeti svijetu. Doista, sile će se nebeske poljuljati.  <span class="brojRetka" id="27">27</span>Tada će ugledati Sina Čovječjega gdje dolazi u oblaku s velikom moći i slavom.  <span class="brojRetka" id="28">28</span>Kad se sve to stane zbivati, uspravite se i podignite glave jer se približuje vaše otkupljenje.«</p><p class="noviRedak"> <h4>Vrijeme dolaska neizvjesno</h4><p class="pocetakParagrafa"> <span class="brojRetka" id="29">29</span>I reče im prispodobu: »Pogledajte smokvu i sva stabla.  <span class="brojRetka" id="30">30</span>Kad već propupaju, i sami vidite i znate: blizu je već ljeto.  <span class="brojRetka" id="31">31</span>Tako i vi kad vidite da se to zbiva, znajte: blizu je kraljevstvo Božje.  <span class="brojRetka" id="32">32</span>Zaista, kažem vam, ne, neće uminuti naraštaj ovaj dok se sve ne zbude.  <span class="brojRetka" id="33">33</span>Nebo će i zemlja uminuti, ali moje riječi ne, neće uminuti.«</p><p class="noviRedak"> <h4>Budnost. Noćni tat</h4><p class="pocetakParagrafa"> <span class="brojRetka" id="34">34</span>»Pazite na se da vam srca ne otežaju u proždrljivosti, pijanstvu i u životnim brigama te vas iznenada ne zatekne onaj Dan  <span class="brojRetka" id="35">35</span>jer će kao zamka doći na sve žitelje po svoj zemlji.«</p><p class="pocetakParagrafa"> <span class="brojRetka" id="36">36</span>»Stoga budni budite i u svako doba molite da uzmognete umaći svemu tomu što se ima zbiti i stati pred Sina Čovječjega.«</p><p class="noviRedak"> <h4>Posljednji dani Isusovi</h4><p class="pocetakParagrafa"> <span class="brojRetka" id="37">37</span>Danju je učio u Hramu, a noću bi izlazio i noćio na gori zvanoj Maslinska.  <span class="brojRetka" id="38">38</span>A sav bi narod rano hrlio k njemu u Hram da ga sluša.</p></p></p></p></p></p></p></p>