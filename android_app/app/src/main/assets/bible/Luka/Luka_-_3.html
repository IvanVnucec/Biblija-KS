<h2>II. PRIPRAVA ISUSOVA DJELOVANJA</h2><h4>Propovijedanje Ivana Krstitelja</h4><p class="pocetakParagrafa"> <span class="brojRetka" id="1">1</span>Petnaeste godine vladanja cara Tiberija, dok je upravitelj Judeje bio Poncije Pilat, tetrarh Galileje Herod, a njegov brat Filip tetrarh Itureje i zemlje trahonitidske, i Lizanije tetrarh Abilene,  <span class="brojRetka" id="2">2</span>za velikog svećenika Ane i Kajfe, dođe riječ Božja Ivanu, sinu Zaharijinu, u pustinji.  <span class="brojRetka" id="3">3</span>On obiđe svu okolicu jordansku propovijedajući obraćeničko krštenje na otpuštenje grijeha,  <span class="brojRetka" id="4">4</span>kao što je pisano u Knjizi besjeda Izaije proroka:</p><p class="noviRedak"> </p><p class="stih1">Glas viče u pustinji:</p><p class="stih1">Pripravite put Gospodinu,</p><p class="stih2">poravnite mu staze!</p><p class="stih1"> <span class="brojRetka" id="5">5</span>Svaka dolina neka se ispuni,</p><p class="stih2">svaka gora i brežuljak neka se slegne!</p><p class="stih1">Što je krivudavo, neka se izravna,</p><p class="stih2">a hrapavi putovi neka se izglade!</p><p class="stih1"> <span class="brojRetka" id="6">6</span>I svako će tijelo vidjeti spasenje Božje.</p><p class="noviRedak"> </p><p class="pocetakParagrafa"> <span class="brojRetka" id="7">7</span>Govoraše dakle mnoštvu koje je dolazilo da se krsti: »Leglo gujinje! Tko vas samo upozori da bježite od skore srdžbe?  <span class="brojRetka" id="8">8</span>Donosite dakle plodove dostojne obraćenja. I nemojte početi u sebi govoriti: ‘Imamo oca Abrahama!’ Jer, kažem vam: Bog iz ovog kamenja može podići djecu Abrahamovu.  <span class="brojRetka" id="9">9</span>Već je sjekira položena na korijen stablima: svako dakle stablo koje ne donosi dobra roda siječe se i u oganj baca.«</p><p class="pocetakParagrafa"> <span class="brojRetka" id="10">10</span>Pitalo ga mnoštvo: »Što nam je dakle činiti?«  <span class="brojRetka" id="11">11</span>On im odgovaraše: »Tko ima dvije haljine, neka podijeli s onim koji nema. U koga ima hrane, neka učini isto tako.«  <span class="brojRetka" id="12">12</span>Dođoše krstiti se i carinici pa ga pitahu: »Učitelju, što nam je činiti?«  <span class="brojRetka" id="13">13</span>Reče im: »Ne utjerujte više nego što vam je određeno.«  <span class="brojRetka" id="14">14</span>Pitahu ga i vojnici: »A nama, što je nama činiti?« I reče im: »Nikome ne činite nasilja, nikoga krivo ne prijavljujte i budite zadovoljni svojom plaćom.«</p><p class="pocetakParagrafa"> <span class="brojRetka" id="15">15</span>Narod bijaše u iščekivanju i svi se u srcu pitahu o Ivanu nije li on možda Krist.  <span class="brojRetka" id="16">16</span>Zato im Ivan svima reče: »Ja vas, istina, vodom krstim. Ali dolazi jači od mene. Ja nisam dostojan odriješiti mu remenje na obući. On će vas krstiti Duhom Svetim i ognjem.  <span class="brojRetka" id="17">17</span>U ruci mu vijača da pročisti gumno svoje i sabere žito u žitnicu svoju, a pljevu će spaliti ognjem neugasivim.«  <span class="brojRetka" id="18">18</span>I mnogim je drugim pobudama Ivan narodu navješćivao evanđelje.</p><p class="pocetakParagrafa"> <span class="brojRetka" id="19">19</span>A Heroda je tetrarha Ivan prekorio zbog Herodijade, žene njegova brata i zbog svih njegovih zlodjela.  <span class="brojRetka" id="20">20</span>Svemu tome nadoda Herod još i ovo: zatvori Ivana u tamnicu.</p><p class="noviRedak"> <h4>Isusovo krštenje</h4><p class="pocetakParagrafa"> <span class="brojRetka" id="21">21</span>Kad se krstio sav narod, krstio se i Isus. I dok se molio, rastvori se nebo,  <span class="brojRetka" id="22">22</span>siđe na nj Duh Sveti u tjelesnom obličju, poput goluba, a glas se s neba zaori: »Ti si Sin moj, Ljubljeni! U tebi mi sva milina!«</p><p class="noviRedak"> <h4>Zakonsko podrijetlo Isusovo</h4><p class="pocetakParagrafa"> <span class="brojRetka" id="23">23</span>Kad je Isus nastupio, bilo mu je oko trideset godina.</p><p class="pocetakParagrafa">Bijaše – kako se smatralo – sin Josipov, Elijev,  <span class="brojRetka" id="24">24</span>Matatov, Levijev, Malkijev, Janajev, Josipov.  <span class="brojRetka" id="25">25</span>Matatijin, Amosov, Naumov, Heslijev, Nagajev,  <span class="brojRetka" id="26">26</span>Mahatov, Matatijin, Šimijev, Josehov, Jodin,  <span class="brojRetka" id="27">27</span>Johananov, Resin, Zerubabelov, Šealtielov, Nerijev,  <span class="brojRetka" id="28">28</span>Malkijev, Adijev, Kosamov, Elmadamov, Erov,  <span class="brojRetka" id="29">29</span>Jošuin, Eliezerov, Jorimov, Matatov, Levijev,  <span class="brojRetka" id="30">30</span>Šimunov, Judin, Josipov, Jonamov, Elijakimov,  <span class="brojRetka" id="31">31</span>Melejin, Menin, Matatin, Natanov, Davidov,  <span class="brojRetka" id="32">32</span>Jišajev, Obedov, Boazov, Salin, Nahšonov,  <span class="brojRetka" id="33">33</span>Aminadabov, Adminov, Arnijev, Hesronov, Peresov, Judin,  <span class="brojRetka" id="34">34</span>Jakovljev, Izakov, Abrahamov, Terahov, Nahorov,  <span class="brojRetka" id="35">35</span>Serugov, Reuov, Pelegov, Eberov, Šelahov,  <span class="brojRetka" id="36">36</span>Kenanov, Arpakšadov, Šemov, Noin, Lamekov,  <span class="brojRetka" id="37">37</span>Metušalahov, Henokov, Jeredov, Mahalalelov, Kenanov,  <span class="brojRetka" id="38">38</span>Enošev, Šetov, Adamov, Božji.</p></p></p>