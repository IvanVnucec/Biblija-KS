<h4>Davidova velikodušnost</h4><p class="pocetakParagrafa"> <span class="brojRetka" id="1">1</span>David se odande uspe i nastani u engadskim gorskim skloništima.  <span class="brojRetka" id="2">2</span>Kad se Šaul vratio iz potjere za Filistejcima, javiše mu ovo: »David je u Engadskoj pustinji!«  <span class="brojRetka" id="3">3</span>Tada Šaul uze tri tisuće odabranih ljudi iz svega Izraela i pođe da traži Davida i njegove ljude na istok od Litica divokoza.  <span class="brojRetka" id="4">4</span>Idući dođe k ovčjim torovima pokraj puta; ondje bijaše pećina i Šaul uđe da čučne; a David je sa svojim ljudima sjedio u dnu pećine.  <span class="brojRetka" id="5">5</span>I rekoše Davidu ljudi njegovi: »Evo dana za koji ti je rekao Jahve: ‘Ja ću predati tvoga neprijatelja u tvoje ruke, postupaj s njim kako ti se mili!’« A David ustade i neprimjetno odsiječe skut od Šaulova plašta.  <span class="brojRetka" id="6">6</span>Ali poslije zapeče Davida savjest što je odsjekao skut od Šaulova plašta,  <span class="brojRetka" id="7">7</span>pa reče svojim ljudima: »Očuvao me Jahve da takvo što učinim svome gospodaru, da dignem ruku na njega, jer je pomazanik Jahvin.«  <span class="brojRetka" id="8">8</span>I David oštrim riječima ukori svoje ljude i ne dopusti im da ustanu na Šaula.</p><p class="pocetakParagrafa">A Šaul izađe iz pećine i pođe svojim putem.  <span class="brojRetka" id="9">9</span>Zatim ustade David, iziđe iz pećine i vikne za Šaulom: »Gospodaru kralju!« A kad se Šaul obazre, David se baci ničice na zemlju i pokloni mu se.  <span class="brojRetka" id="10">10</span>Tada David reče Šaulu: »Zašto slušaš ljude koji ti govore da David snuje tebi propast?  <span class="brojRetka" id="11">11</span>Gle, upravo u ovaj dan tvoje su oči mogle vidjeti da te Jahve predao danas u moje ruke u ovoj pećini. Rekoše mi da te ubijem, ali te poštedjeh i rekoh: ‘Neću dići svoje ruke na svoga gospodara, jer je Jahvin pomazanik.’  <span class="brojRetka" id="12">12</span>O, moj oče, pogledaj i vidi skut od svoga plašta u mojoj ruci: odsjekao sam skut od tvoga plašta, a tebe nisam ubio; spoznaj i vidi da u mojoj ruci nema ni zlobe ni opačine. Ja nisam zgriješio protiv tebe, a ti vrebaš na moj život da mi ga uzmeš!  <span class="brojRetka" id="13">13</span>Jahve neka sudi između mene i tebe, Jahve neka me osveti na tebi, ali se moja ruka neće dići na tebe.  <span class="brojRetka" id="14">14</span>Kako kaže stara poslovica: od nepravednika dolazi nepravda, i zato se moja ruka neće dići protiv tebe.  <span class="brojRetka" id="15">15</span>Za kim je izišao izraelski kralj? Za kim ideš u potjeru? Za mrtvim psom, za običnom buhom!  <span class="brojRetka" id="16">16</span>Jahve neka bude sudac, on neka sudi između mene i tebe, neka ispita i brani moju stvar i neka mi pribavi pravdu: neka me izbavi iz tvoje ruke!«</p><p class="pocetakParagrafa"> <span class="brojRetka" id="17">17</span>Kad je David izgovorio te riječi Šaulu, odvrati Šaul: »Je li to tvoj glas, sine Davide?« I Šaul glasno zaplaka.  <span class="brojRetka" id="18">18</span>Zatim reče Davidu: »Pravedniji si od mene jer ti si meni učinio dobro, a ja sam tebi učinio zlo.  <span class="brojRetka" id="19">19</span>A danas si okrunio svoju dobrotu prema meni, jer me Jahve predao u tvoje ruke, a ti me nisi ubio.  <span class="brojRetka" id="20">20</span>Kad se čovjek namjeri na svoga neprijatelja, pušta li ga da ide mirno svojim putem? Neka ti Jahve naplati za ono dobro što si mi danas učinio!  <span class="brojRetka" id="21">21</span>Sada pouzdano znam da ćeš zacijelo biti kralj i da će se kraljevstvo nad Izraelom trajno održati u tvojoj ruci.  <span class="brojRetka" id="22">22</span>Zato mi se sada zakuni Jahvom da nećeš zatrti moga potomstva poslije mene i da nećeš izbrisati moga imena iz moga očinskoga doma!«</p><p class="pocetakParagrafa"> <span class="brojRetka" id="23">23</span>David se zakle Šaulu, Šaul ode svojoj kući, a David se sa svojim ljudima vrati u gorska skloništa.</p>