<h4>David u Keili</h4><p class="pocetakParagrafa"> <span class="brojRetka" id="1">1</span>Javiše onda Davidu: »Filistejci opsjedaju Keilu i pljačkaju gumna.«  <span class="brojRetka" id="2">2</span>David tada upita Jahvu: »Treba li da idem na Filistejce i hoću li ih potući?« A Jahve odgovori Davidu: »Idi, potući ćeš Filistejce i oslobodit ćeš Keilu.«  <span class="brojRetka" id="3">3</span>Ali rekoše Davidu ljudi njegovi: »Gle, mi smo već ovdje, u Judi, u neprestanom strahu! Što će tek biti ako odemo u Keilu protiv filistejskih četa?«  <span class="brojRetka" id="4">4</span>Zato David još jednom upita Jahvu, a Jahve mu odgovori ovako: »Ustani i siđi u Keilu jer ću predati Filistejce u tvoje ruke!«</p><p class="pocetakParagrafa"> <span class="brojRetka" id="5">5</span>David onda krenu sa svojim ljudima u Keilu, udari na Filistejce, otjera njihovu stoku i zada im težak poraz. Tako je David oslobodio građane Keile. –  <span class="brojRetka" id="6">6</span>Kad je ono Ebjatar, Ahimelekov sin, pobjegao k Davidu, on je došao u Keilu noseći u ruci oplećak.</p><p class="pocetakParagrafa"> <span class="brojRetka" id="7">7</span>Kad su Šaulu javili da je David ušao u Keilu, reče Šaul: »Bog ga je predao u moje ruke jer se sam uhvatio u zamku kad je ušao u grad s vratima i prijevornicama.«  <span class="brojRetka" id="8">8</span>I Šaul sazva sav narod na oružje da ide na Keilu i da opkoli Davida i njegove ljude.  <span class="brojRetka" id="9">9</span>Kad je David doznao da mu Šaul snuje zlo, reče svećeniku Ebjataru: »Donesi oplećak!«  <span class="brojRetka" id="10">10</span>Nato se David pomoli: »Jahve, Bože Izraelov, tvoj je sluga čuo da Šaul sprema navalu na Keilu da razori grad zbog mene.  <span class="brojRetka" id="11">11</span>Hoće li Šaul doći kao što je tvoj sluga čuo? Jahve, Bože Izraelov, odgovori svome sluzi!« A Jahve odgovori: »Doći će!«  <span class="brojRetka" id="12">12</span>David opet upita: »Hoće li me prvaci Keile predati, mene i moje ljude, u Šaulove ruke?« A Jahve odgovori: »Predat će vas!«  <span class="brojRetka" id="13">13</span>Tada David ustade sa svojim ljudima, bijaše ih oko šest stotina; iziđoše iz Keile te lutahu kojekuda. A kad su Šaulu javili da je David utekao iz Keile, odusta od vojnog pohoda.</p><p class="pocetakParagrafa"> <span class="brojRetka" id="14">14</span>David se skloni u pustinju u gorska skloništa; nastani se na gori u pustinji Zifu. Šaul ga je neprestano tražio, ali ga Bog ne predade u njegove ruke.</p><p class="noviRedak"> <h4>David u Horši – Susret s Jonatanom</h4><p class="pocetakParagrafa"> <span class="brojRetka" id="15">15</span>David se bojao što je Šaul izišao na vojnu da napadne na njegov život. Zato je David ostao u pustinji Zifu, u Horši.</p><p class="pocetakParagrafa"> <span class="brojRetka" id="16">16</span>Tada Šaulov sin Jonatan krenu na put i dođe k Davidu u Horšu i ohrabri ga u ime Božje.  <span class="brojRetka" id="17">17</span>Reče mu: »Ne boj se, jer te neće stići ruka moga oca Šaula. Ti ćeš kraljevati nad Izraelom, a ja ću biti drugi do tebe; i moj otac Šaul zna to dobro.«  <span class="brojRetka" id="18">18</span>I sklopiše njih dvojica savez pred Jahvom. David osta u Horši, a Jonatan ode svojoj kući.</p><p class="noviRedak"> <h4>David spašen u pravi čas</h4><p class="pocetakParagrafa"> <span class="brojRetka" id="19">19</span>Jednoga dana dođoše Zifejci k Šaulu u Gibeu i javiše mu: »David se krije kod nas u gorskim skloništima u Horši, na brdu Hakili, što je južno od Ješimona.  <span class="brojRetka" id="20">20</span>Sada, kralju, kad god zaželiš sići, siđi, a naše je da ga predamo u ruke kralju.«  <span class="brojRetka" id="21">21</span>A Šaul odgovori: »Blagoslovio vas Jahve što ste me požalili!  <span class="brojRetka" id="22">22</span>Idite, dakle, raspitajte se još i dobro razvidite mjesto kamo ga donesu njegovi hitri koraci. Rekli su mi da je vrlo lukav.  <span class="brojRetka" id="23">23</span>Zato pretražite sve rupe u koje se zavlači, pa se vratite k meni kad budete pouzdano znali. Tada ću ja poći s vama, pa ako bude gdje u zemlji, ići ću za njegovim tragom po svim Judinim rodovima.«</p><p class="pocetakParagrafa"> <span class="brojRetka" id="24">24</span>Tada krenuše na put i odoše u Zif, pred Šaulom. David je sa svojim ljudima bio u pustinji Maonu u Arabi, južno od Ješimona.  <span class="brojRetka" id="25">25</span>Potom i Šaul pođe sa svojim ljudima da traži Davida. Kad su to javili Davidu, siđe on u klanac koji leži u pustinji Maonu. Šaul to doznade i krenu u potjeru za Davidom u pustinju Maon.  <span class="brojRetka" id="26">26</span>Šaul je sa svojim ljudima išao jednom stranom planine, a David sa svojim ljudima drugom stranom planine. David se silno žurio da umakne Šaulu. Kad je Šaul sa svojim ljudima htio prijeći na drugu stranu da opkoli Davida i njegove ljude i da ih pohvata,  <span class="brojRetka" id="27">27</span>dođe glasnik Šaulu s porukom: »Dođi brže, Filistejci provališe u zemlju!«  <span class="brojRetka" id="28">28</span>Tada Šaul odusta od potjere za Davidom i okrenu se protiv Filistejaca. Zato se prozvalo ono mjesto »Klanac razlaza«.</p></p></p>