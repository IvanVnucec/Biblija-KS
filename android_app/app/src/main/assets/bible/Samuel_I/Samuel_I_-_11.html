<h4>Pobjeda nad Amoncima</h4><p class="pocetakParagrafa"> <span class="brojRetka" id="1">1</span>Otprilike poslije mjesec dana dođe Amonac Nahaš i utabori se kod Jabeša Gileadskog. Svi Jabešani poručiše Nahašu: »Sklopi savez s nama pa ćemo ti se pokoriti.«  <span class="brojRetka" id="2">2</span>Ali im Amonac Nahaš odgovori: »Ovako ću sklopiti savez s vama: svakome ću od vas iskopati desno oko, i tako ću učiniti sramotu svemu Izraelu.«  <span class="brojRetka" id="3">3</span>A jabeške mu starješine rekoše: »Ostavi nam sedam dana da pošaljemo glasnike u sve krajeve Izraelove, pa ako se ne nađe nitko da nas izbavi, predat ćemo se tebi.«</p><p class="pocetakParagrafa"> <span class="brojRetka" id="4">4</span>I dođoše poslanici u Šaulovu Gibeu te izložiše sve narodu da čuje. Tada sav narod zaplaka iza glasa.</p><p class="pocetakParagrafa"> <span class="brojRetka" id="5">5</span>A gle, Šaul je upravo išao za govedima iz polja pa upita: »Što je ljudima te plaču?« I pripovjediše mu što su rekli Jabešani.  <span class="brojRetka" id="6">6</span>Kad je Šaul čuo te riječi, duh Jahvin siđe na njega i silan gnjev uskipje u njemu.  <span class="brojRetka" id="7">7</span>I uze on dva vola, isiječe ih i komade razasla po poslanicima u sve krajeve Izraelove i poruči: »Tko ne pođe za Šaulom, ovako će biti s njegovim govedima.« I strah Božji obuze ljude te pođoše kao jedan čovjek.  <span class="brojRetka" id="8">8</span>Šaul ih izbroji u Bezeku: i bijaše sinova Izraelovih tri stotine tisuća, a Judinih ljudi trideset tisuća.  <span class="brojRetka" id="9">9</span>Zatim reče poslanicima koji bijahu došli: »Ovako recite Jabešanima u Gileadu: sutra, kad sunce pripeče, stići će vam pomoć.«</p><p class="pocetakParagrafa">Kad su se poslanici vratili, javiše sve to Jabešanima i oni se obradovaše.  <span class="brojRetka" id="10">10</span>I poručiše Nahašu: »Sutra ćemo izaći k vama, pa učinite s nama što vam bude drago.«</p><p class="pocetakParagrafa"> <span class="brojRetka" id="11">11</span>Sutradan Šaul razdijeli narod u tri čete, koje provališe u tabor o jutarnjoj straži i tukoše Amonce do najveće dnevne žege; a što preživje, rasprši se da ni dvojica ne ostaše zajedno.</p><p class="noviRedak"> <h4>Šaul proglašen za kralja</h4><p class="pocetakParagrafa"> <span class="brojRetka" id="12">12</span>Tada narod reče Samuelu: »Tko je onaj što je govorio: ‘Zar će Šaul kraljevati nad nama?’ Dajte te ljude da ih pogubimo!«  <span class="brojRetka" id="13">13</span>Ali Šaul odgovori: »Neka se ne pogubi u ovaj dan nitko, jer je danas Jahve izvojevao pobjedu u Izraelu.«  <span class="brojRetka" id="14">14</span>Tada Samuel reče narodu: »Hajdemo u Gilgal da ondje obnovimo kraljevstvo.«</p><p class="pocetakParagrafa"> <span class="brojRetka" id="15">15</span>I sav narod krenu u Gilgal i ondje postaviše Šaula za kralja pred Jahvom, u Gilgalu. Ondje žrtvovaše pred Jahvom žrtve pričesnice i ondje je Šaul sa svim Izraelcima slavio slavlje.</p></p>