<p class="pocetakParagrafa"> <span class="brojRetka" id="1">1</span>Nato David usta i ode, a Jonatan se vrati u grad.</p><p class="noviRedak"> <h4>Boravak u Nobu</h4><p class="pocetakParagrafa"> <span class="brojRetka" id="2">2</span>David dođe u Nob k svećeniku Ahimeleku. Ovaj dršćući pođe ususret Davidu i upita ga: »Zašto si sâm i nema nikoga s tobom?«  <span class="brojRetka" id="3">3</span>A David odgovori svećeniku Ahimeleku: »Kralj mi je dao nalog i rekao mi: ‘Nitko neka ništa ne dozna zašto te šaljem i što sam ti zapovjedio!’ A momke sam poslao da me dočekaju na tom i tom mjestu.  <span class="brojRetka" id="4">4</span>A sada, ako imaš pri ruci pet hljebova, daj mi ih, ili što god se nađe!«  <span class="brojRetka" id="5">5</span>A svećenik odgovori Davidu: »Nemam pri ruci običnoga kruha, nego samo svetoga kruha; ali samo ako su se tvoji momci uzdržali od žena.«</p><p class="pocetakParagrafa"> <span class="brojRetka" id="6">6</span>David odgovori svećeniku ovako: »Sasvim pouzdano! Žene su nam bile uskraćene, kao uvijek kad izlazimo na vojni pohod, i tijela su u momaka čista. Iako je ovo običan put, uistinu su danas čisti tijelom.«  <span class="brojRetka" id="7">7</span>Tada mu svećenik dade svetoga kruha, jer nije bilo drugoga kruha ondje osim žrtvenoga, onoga koji se uklanjao ispred Jahve da se zamijeni toplim kruhom u dan kad se uzima.</p><p class="pocetakParagrafa"> <span class="brojRetka" id="8">8</span>Ondje je istoga dana bio jedan od Šaulovih slugu, zadržao se pred Jahvom; zvao se Doeg Edomac, a bio je nadglednik Šaulovih pastira.</p><p class="pocetakParagrafa"> <span class="brojRetka" id="9">9</span>David upita Ahimeleka: »A nemaš li ovdje pri ruci kakvo koplje ili mač? Nisam uzeo sa sobom ni svoga mača ni svoga oružja, jer je kraljev nalog bio hitan.«  <span class="brojRetka" id="10">10</span>A svećenik mu odgovori: »Ovdje je mač Filistejca Golijata, onoga koga si ubio u Terebintskoj dolini; zamotan je u plašt i položen iza oplećka. Ako ga hoćeš uzeti, uzmi ga samo, jer drugoga osim njega nema ovdje.« A David odvrati: »Takva više nema, daj mi ga!«</p><p class="noviRedak"> <h4>David kod Filistejaca</h4><p class="pocetakParagrafa"> <span class="brojRetka" id="11">11</span>Potom David ustade i pobježe onaj dan daleko od Šaula i dođe Akišu, kralju Gata.  <span class="brojRetka" id="12">12</span>A dvorani Akiševi rekoše svome kralju: »Nije li to David, kralj zemlje? To je onaj o kome su plešući pjevali:</p><p class="stih2">‘Pobi Šaul svoje tisuće,</p><p class="stih2">David na desetke tisuća.’«</p><p class="pocetakParagrafa"> <span class="brojRetka" id="13">13</span>David se zamisli o tim riječima i silno se uplaši gatskoga kralja Akiša.  <span class="brojRetka" id="14">14</span>Tada se David poče pretvarati pred njima kao da je umobolan i vladati se kao luđak u njihovim rukama: bubnjao je po vratima i puštao da mu teče slina niz bradu.</p><p class="pocetakParagrafa"> <span class="brojRetka" id="15">15</span>Tada Akiš reče svojim dvoranima: »Vidite dobro da je čovjek lud! Zašto ga dovodite k meni?  <span class="brojRetka" id="16">16</span>Zar nemam dosta budala te mi dovodite ovoga da mi dosađuje svojim ludilom? Zar će taj ući u moju kuću?«</p></p></p>