<h4>Vojna protiv Amalečana</h4><p class="pocetakParagrafa"> <span class="brojRetka" id="1">1</span>Kad je David sa svojim ljudima treći dan stigao u Siklag, a to Amalečani bijahu navalili na Negeb i na Siklag; opljačkali su Siklag i ognjem ga spalili.  <span class="brojRetka" id="2">2</span>Zarobili su žene i sve koji su bili ondje, malo i veliko. Nisu ubili nikoga, nego su samo odveli roblje i otišli svojim putem.  <span class="brojRetka" id="3">3</span>Kad je, dakle, David sa svojim ljudima došao u grad, vidješe da je grad spaljen, a njihove žene, njihovi sinovi i njihove kćeri odvedeni u ropstvo.  <span class="brojRetka" id="4">4</span>Tada David i ljudi koji bijahu s njim podigoše glas i plakahu dok im nije ponestalo snage za plač.  <span class="brojRetka" id="5">5</span>I obje Davidove žene bijahu odvedene u ropstvo – Ahinoama Jizreelka i Abigajila, Nabalova žena iz Karmela.  <span class="brojRetka" id="6">6</span>David se našao u velikoj nevolji jer su ljudi počeli govoriti da će ga kamenovati, budući da su svi bili ogorčeni, svaki zbog svojih sinova i zbog svojih kćeri. Ali se David ohrabri u Jahvi, svome Bogu.  <span class="brojRetka" id="7">7</span>David reče svećeniku Ebjataru, Ahimelekovu sinu: »Donesi mi ovamo oplećak!« I Ebjatar donese Davidu oplećak.  <span class="brojRetka" id="8">8</span>Tada David upita Jahvu za savjet govoreći: »Hoću li u potjeru za onim razbojnicima i hoću li ih stići?« A on mu odgovori: »Idi u potjeru jer ćeš ih zacijelo stići i zarobljenike ćeš izbaviti.«</p><p class="pocetakParagrafa"> <span class="brojRetka" id="9">9</span>I pođe David sa šest stotina ljudi koji bijahu s njim i dođoše do potoka Besora gdje su ostali oni što ostaše otraga.  <span class="brojRetka" id="10">10</span>Odatle David s četiri stotine ljudi nastavi potjeru, a ostadoše dvije stotine ljudi što bijahu tako umorni da nisu mogli prijeći preko potoka Besora.</p><p class="pocetakParagrafa"> <span class="brojRetka" id="11">11</span>U polju naiđoše na nekog Egipćanina. Dovedoše ga k Davidu, dadoše mu kruha da jede i vode da pije.  <span class="brojRetka" id="12">12</span>Dadoše mu grudu smokava i dva grozda suhoga grožđa. Kad je to pojeo, vratio mu se život, jer tri dana i tri noći ne bijaše ništa jeo i ništa pio.  <span class="brojRetka" id="13">13</span>Tada ga David upita: »Čiji si ti i odakle si?« A on odgovori: »Ja sam Egipćanin, sluga jednog Amalečanina. Moj me gospodar ostavio jer sam se razbolio prije tri dana.  <span class="brojRetka" id="14">14</span>Bili smo provalili u Negeb Keretski i Negeb Judejski i u Negeb Kalebov, a Siklag smo zapalili ognjem.«</p><p class="pocetakParagrafa"> <span class="brojRetka" id="15">15</span>David ga upita: »Hoćeš li me odvesti k toj razbojničkoj družbi?« A on odgovori: »Zakuni mi se Bogom da me nećeš pogubiti i da me nećeš predati u ruke mome gospodaru, pa ću te odvesti k njima!«</p><p class="pocetakParagrafa"> <span class="brojRetka" id="16">16</span>On ga, dakle, odvede, i gle, oni se bijahu razasuli po svem onom kraju, jedući, pijući i slaveći slavlje zbog svega velikog plijena što su ga oteli iz zemlje filistejske i iz zemlje Judine.  <span class="brojRetka" id="17">17</span>I David ih poče bıti i tukao ih je od zore do mraka. Nitko od njih nije izmakao, osim četiri stotine momaka, koji zajahaše na deve i pobjegoše.  <span class="brojRetka" id="18">18</span>Tako je David izbavio sve što su bili oteli Amalečani; i obje svoje žene izbavi David.  <span class="brojRetka" id="19">19</span>I ništa im nije nestalo, od najmanjih stvari do najvećih, od plijena sve do sinova i kćeri, sve što im bijaše oteto: sve je vratio David.  <span class="brojRetka" id="20">20</span>Tada uzeše sve ovce i goveda, dotjeraše ih pred njega vičući: »Ovo je plijen Davidov!«</p><p class="pocetakParagrafa"> <span class="brojRetka" id="21">21</span>Kad je David došao k onim dvjema stotinama ljudi koji bijahu sustali te ne mogahu ići za Davidom i koje on bijaše ostavio kod potoka Besora, iziđoše oni ususret Davidu i četi njegovoj: približivši se Davidu i četi, pozdraviše ih.</p><p class="pocetakParagrafa"> <span class="brojRetka" id="22">22</span>Tada progovoriše svi zlobnici i ništarije između ljudi koji su išli s Davidom i rekoše: »Budući da nisu išli s nama, ne dajmo im ništa od plijena koji smo izbavili, nego samo svakome njegovu ženu i njegovu djecu, neka ih povedu sa sobom i neka idu!«</p><p class="pocetakParagrafa"> <span class="brojRetka" id="23">23</span>Ali David reče: »Ne činite tako, braćo moja, poslije onoga što nam je dao Jahve: on nas je čuvao i predao nam u ruke razbojničku družbu koja bijaše izišla protiv nas.  <span class="brojRetka" id="24">24</span>Ta tko će vas poslušati u tome? Jer kakav je dio onome koji ide u boj, takav je dio onome koji ostaje kod tovara. Jednak dio neka imaju svi.«</p><p class="pocetakParagrafa"> <span class="brojRetka" id="25">25</span>Tako ostade od onoga dana unaprijed. David to učini uredbom i zakonom u Izraelu sve do današnjeg dana.</p><p class="pocetakParagrafa"> <span class="brojRetka" id="26">26</span>Kad je David došao u Siklag, posla dio plijena starješinama Jude, po pojedinim njihovim gradovima, s porukom: »Evo za vas dar od plijena Jahvinih neprijatelja!«  <span class="brojRetka" id="27">27</span>Onima u Betulu, onima u Rami u Negebu i onima u Jatiru;  <span class="brojRetka" id="28">28</span>onima u Aroeru, onima u Sifmotu i onima u Eštemoi;  <span class="brojRetka" id="29">29</span>onima u Karmelu, onima u jerahmeelskim gradovima i onima u kenijskim gradovima;  <span class="brojRetka" id="30">30</span>onima u Hormi, onima u Bor Ašanu i onima u Eteru;  <span class="brojRetka" id="31">31</span>onima u Hebronu i u svim onim mjestima u koja je dolazio David sa svojim ljudima.</p>