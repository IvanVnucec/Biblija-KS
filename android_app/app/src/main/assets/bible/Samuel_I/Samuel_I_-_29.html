<h4>Starješine filistejske otpuštaju Davida</h4><p class="pocetakParagrafa"> <span class="brojRetka" id="1">1</span>Filistejci skupiše sve svoje čete u Afeku, a Izraelci se utaboriše kod izvora u Jizreelu.  <span class="brojRetka" id="2">2</span>Filistejski su knezovi prolazili sa svojim stotinama i tisućama, a David i njegovi ljudi išli su sasvim na kraju s Akišem.  <span class="brojRetka" id="3">3</span>Filistejski knezovi zapitaše: »Što hoće ti Hebreji ovdje?« A Akiš odgovori filistejskim knezovima: »Pa ovo je David, sluga izraelskoga kralja Šaula! Već je godinu-dvije kod mene, ali nisam našao na njemu ništa sumnjivo od onoga dana kad je prebjegao k meni pa do današnjega dana.«  <span class="brojRetka" id="4">4</span>Ali filistejski knezovi planuše na njega i rekoše mu: »Pošalji toga čovjeka natrag, neka se vrati na mjesto koje si mu označio. Neka ne ide s nama u boj, da se ne okrene protiv nas u boju! Čime bi se on opet umilio svome gospodaru ako ne glavama ovih naših ljudi?  <span class="brojRetka" id="5">5</span>To je onaj isti David o kome se pjevalo igrajući:</p><p class="stih2">‘Pobi Šaul svoje tisuće,</p><p class="stih2">David na desetke tisuća!’«</p><p class="pocetakParagrafa"> <span class="brojRetka" id="6">6</span>Tada Akiš dozva Davida i reče mu: »Živoga mi Jahve, ti si pošten i meni bi drago bilo da me pratiš u pokretima moje vojske, jer nisam našao nikakva zla na tebi od onoga dana kad si došao k meni pa do današnjega dana. Ali nisi drag u očima knezova.  <span class="brojRetka" id="7">7</span>Zato se sada vrati i otiđi s mirom kući da ne ozlovoljiš filistejske knezove!«</p><p class="pocetakParagrafa"> <span class="brojRetka" id="8">8</span>David odvrati Akišu: »Ta što sam učinio i što si zamjerio svome sluzi od onoga dana kad sam stupio u tvoju službu pa do današnjega dana da ne mogu ići da se bijem s neprijateljima svoga gospodara kralja?«  <span class="brojRetka" id="9">9</span>A Akiš odgovori Davidu: »Ti znaš da si mi drag kao Božji anđeo, ali su filistejski knezovi rekli: ‘Neka ne ide s nama u boj!’  <span class="brojRetka" id="10">10</span>Zato ustanite rano ujutro, ti i sluge tvoga gospodara koji su došli s tobom, i otiđite na mjesto koje sam vam označio. I nemoj gajiti u svom srcu nikakve mržnje jer si mi mio. Ustat ćete, dakle, u rano jutro, čim svane, i otići ćete!«</p><p class="pocetakParagrafa"> <span class="brojRetka" id="11">11</span>Tako David sa svojim ljudima ustade rano i krenu odmah ujutro i vrati se u filistejsku zemlju, a Filistejci odoše u Jizreel.</p>