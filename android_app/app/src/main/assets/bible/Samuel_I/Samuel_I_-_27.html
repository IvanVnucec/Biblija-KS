<h3>4. DAVID KOD FILISTEJACA</h3><h4>David se sklanja u Gat</h4><p class="pocetakParagrafa"> <span class="brojRetka" id="1">1</span>David reče u sebi: »Ipak ću jednoga dana poginuti od Šaulove ruke. Zato nema ništa bolje za me nego da se spasim u zemlju Filistejaca. Tada će Šaul odustati da me dalje traži po svim krajevima Izraelovim i izbavit ću se iz njegove ruke.«  <span class="brojRetka" id="2">2</span>David se, dakle, podiže i prijeđe, sa šest stotina ljudi koje je imao, k Akišu, sinu Maokovu, kralju Gata.  <span class="brojRetka" id="3">3</span>David se nastani kod Akiša u Gatu, on i njegovi ljudi, svaki sa svojom obitelji, a David sa svoje dvije žene, Ahinoamom Jizreelkom i Abigajilom, Nabalovom ženom iz Karmela.  <span class="brojRetka" id="4">4</span>Kad je Šaul doznao da je David pobjegao u Gat, nije ga više progonio.</p><p class="noviRedak"> <h4>David kao vazal filistejski</h4><p class="pocetakParagrafa"> <span class="brojRetka" id="5">5</span>David reče Akišu: »Ako sam našao milost u tvojim očima, neka mi dadu mjesto u jednom gradu u zemlji da se nastanim u njemu. Zašto da tvoj sluga stanuje kod tebe u kraljevskom gradu?«  <span class="brojRetka" id="6">6</span>Akiš mu još istoga dana dade Siklag. Stoga Siklag pripada do današnjega dana kraljevima Jude.  <span class="brojRetka" id="7">7</span>I osta David u filistejskoj zemlji godinu dana i četiri mjeseca.</p><p class="pocetakParagrafa"> <span class="brojRetka" id="8">8</span>David je sa svojim ljudima izlazio da pljačka Gešurce, Girzijce i Amalečane, jer su to bili stanovnici zemlje od Telama preko Šura sve do egipatske zemlje.  <span class="brojRetka" id="9">9</span>David je pustošio zemlju ne ostavljajući na životu ni čovjeka ni žene, otimao je ovce i goveda, magarce, deve i haljine i vraćao se da sve to donese Akišu.  <span class="brojRetka" id="10">10</span>Akiš bi ga pitao: »Gdje ste danas pljačkali?« A David bi odgovorio da su pljačkali u Negebu Judinu ili u Negebu Jerahmeelskom ili u Negebu Kenijskom.  <span class="brojRetka" id="11">11</span>David nije ostavljao na životu ni čovjeka ni žene da ih dovede u Gat jer mišljaše: »Mogli bi nas optužiti i reći: ‘Tako je David radio.’« Takav je imao običaj za sve vrijeme dok je boravio u filistejskoj zemlji.</p><p class="pocetakParagrafa"> <span class="brojRetka" id="12">12</span>Akiš je vjerovao Davidu i govorio u sebi: »Baš se omrazio svome narodu, Izraelu! Zato će mi biti sluga dovijeka!«</p></p>