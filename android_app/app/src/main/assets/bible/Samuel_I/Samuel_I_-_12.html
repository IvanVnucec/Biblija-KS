<h4>Samuel se povlači pred Šaulom</h4><p class="pocetakParagrafa"> <span class="brojRetka" id="1">1</span>Tada Samuel reče svemu Izraelu: »Evo, ispunio sam vašu želju u svemu što ste od mene tražili i postavih kralja nad vama.  <span class="brojRetka" id="2">2</span>I od sada će kralj ići pred vama. A ja sam ostario i osijedio i moji sinovi eto su među vama. Ja sam išao pred vama od svoje mladosti pa do današnjega dana.  <span class="brojRetka" id="3">3</span>Evo me! Posvjedočite protiv mene pred Jahvom i pred njegovim pomazanikom: kome sam oteo vola i kome sam oteo magarca? Koga sam prevario? Koga sam tlačio? Od koga sam primio mito da bih zažmirio na jedno oko? Ja ću vam sve natrag vratiti.«</p><p class="pocetakParagrafa"> <span class="brojRetka" id="4">4</span>A oni odgovoriše: »Nisi nas prevario, nisi nas tlačio, nisi ni od koga primio ništa.«</p><p class="pocetakParagrafa"> <span class="brojRetka" id="5">5</span>Još im reče: »Svjedok je Jahve protiv vas i svjedok je njegov pomazanik u ovaj dan da niste našli ništa u mojoj ruci.« A oni odgovoriše: »Tako je!«</p><p class="pocetakParagrafa"> <span class="brojRetka" id="6">6</span>Tada Samuel reče narodu: »Jest, svjedok je Jahve koji je postavio Mojsija i Arona i koji je izveo vaše oce iz Egipta.  <span class="brojRetka" id="7">7</span>Stanite sada ovamo da probesjedim s vama pred Jahvom i da vas podsjetim na sva velika djela koja je učinio Jahve vama i vašim ocima.  <span class="brojRetka" id="8">8</span>Kad je Jakov došao u Egipat, Egipćani su ih pritisnuli, a vaši su oci vapili Jahvi za pomoć. I Jahve posla Mojsija i Arona, koji izvedoše oce vaše iz Egipta i naseliše ih na ovome mjestu.  <span class="brojRetka" id="9">9</span>Ali oni zaboraviše Jahvu, Boga svoga, i on ih predade u ruke Siseri, vojvodi hasorske vojske, i u ruke Filistejaca, i u ruke moapskome kralju, koji su vojevali na njih.  <span class="brojRetka" id="10">10</span>I opet su vapili Jahvi za pomoć govoreći: ‘Zgriješili smo jer smo ostavili Jahvu i uzeli služiti baalima i aštartama. Izbavi nas sada iz ruku naših neprijatelja pa ćemo ti služiti!’  <span class="brojRetka" id="11">11</span>I Jahve posla Jerubaala i Baraka, Jiftaha i Samuela te vas izbavi iz ruku vaših neprijatelja unaokolo, tako da ste mogli živjeti bez straha.</p><p class="pocetakParagrafa"> <span class="brojRetka" id="12">12</span>Ali kad vidjeste Nahaša, kralja amonskoga, kako ide na vas, rekoste mi: ‘Ne, nego kralj neka vlada nad nama!’ Pa ipak je vaš kralj Jahve, vaš Bog!  <span class="brojRetka" id="13">13</span>I eto vam sada kralja koga ste izabrali! Eto, Jahve je postavio kralja nad vama.  <span class="brojRetka" id="14">14</span>Ako se budete bojali Jahve i njemu budete služili, ako budete slušali njegov glas i ne budete se protivili njegovim zapovijedima, slijedit ćete Jahvu, Boga svoga, vi i kralj koji kraljuje nad vama.  <span class="brojRetka" id="15">15</span>Ako li ne budete slušali Jahvina glasa, ako se budete protivili njegovim zapovijedima, tada će se ruka Jahvina spustiti na vas i na vašega kralja da vas uništi.</p><p class="pocetakParagrafa"> <span class="brojRetka" id="16">16</span>Sada još jednom pristupite i vidite veliki znak koji će Jahve učiniti pred vašim očima.  <span class="brojRetka" id="17">17</span>Nije li sada pšenična žetva? Ali ja ću zazvati Jahvu i on će poslati gromove i kišu. I jasno ćete razabrati kako je veliko zlo koje ste učinili pred Jahvom tražeći sebi kralja.«</p><p class="pocetakParagrafa"> <span class="brojRetka" id="18">18</span>Tada Samuel zazva Jahvu i Jahve posla gromove i kišu u onaj dan i sav se narod vrlo poboja Jahve i Samuela.  <span class="brojRetka" id="19">19</span>I sav narod reče Samuelu: »Moli se Jahvi, svome Bogu, za svoje sluge da ne pomremo, jer smo svim svojim grijesima dodali zlo tražeći sebi kralja.«</p><p class="pocetakParagrafa"> <span class="brojRetka" id="20">20</span>Ali Samuel reče narodu: »Ne bojte se! Vi ste, doduše, učinili sve ovo zlo, ali sada ne ostavljajte više Jahvu, nego služite Jahvi svim svojim srcem.  <span class="brojRetka" id="21">21</span>Ne priklanjajte se više ništavim idolima koji vam ništa ne koriste, ništa vam ne pomažu jer su samo ništavila.  <span class="brojRetka" id="22">22</span>A Jahve neće odbaciti svoga naroda, radi velikog imena svoga, jer se Jahve udostojao da vas učini svojim narodom.  <span class="brojRetka" id="23">23</span>A od mene neka je daleko da zgriješim Jahvi prestajući moliti za vas i upućivati vas na dobar i pošten put.  <span class="brojRetka" id="24">24</span>Samo se bojte Jahve i njemu iskreno služite svim svojim srcem; jer, pogledajte kako se velikim očitovao među vama.  <span class="brojRetka" id="25">25</span>Ako li budete činili zlo, propast ćete vi i vaš kralj.«</p>