<h4>Šaul i magarice njegova oca</h4><p class="pocetakParagrafa"> <span class="brojRetka" id="1">1</span>Živio u ono vrijeme jedan čovjek u Benjaminovu plemenu po imenu Kiš, sin Abiela, sina Serora, sina Bekorata, sina Afijahova; bio je iz plemena Benjaminova, čovjek imućan.  <span class="brojRetka" id="2">2</span>Imao je sina po imenu Šaula, koji je bio mlad i lijep. Među sinovima Izraelovim nije bilo ljepšega čovjeka od njega: za glavu bijaše viši od svega naroda.  <span class="brojRetka" id="3">3</span>Uto se Kišu, Šaulovu ocu, izgubilo nekoliko magarica, pa Kiš reče svome sinu Šaulu: »Uzmi sa sobom jednoga momka pa ustani i idi tražiti magarice!«  <span class="brojRetka" id="4">4</span>I prođoše oni Efrajimovu goru i prođoše zemlju Šališu, ali ne nađoše ništa; prođoše zemlju Šaalim, ali magaricâ ne bijaše ondje; prođoše i zemlju Benjaminovu, ali ne nađoše ništa.</p><p class="pocetakParagrafa"> <span class="brojRetka" id="5">5</span>Kad su došli u zemlju Suf, reče Šaul momku koji ga je pratio: »Hajde, vratimo se da se ne bi otac okanio magarica i zabrinuo se za nas!«  <span class="brojRetka" id="6">6</span>A on mu odgovori: »Eno, u onom ondje gradu živi čovjek Božji; to je vrlo ugledan čovjek: što god rekne, sve se zacijelo ispunja. Pođimo, dakle, k njemu, možda će nas uputiti u ono zbog čega smo pošli na put.«  <span class="brojRetka" id="7">7</span>A Šaul reče svome momku: »Ako zaista pođemo onamo, što ćemo ponijeti čovjeku? Kruha je nestalo u našim torbama, nemamo dara da ponesemo čovjeku Božjem. Što mu možemo dati?«  <span class="brojRetka" id="8">8</span>A momak opet progovori i reče Šaulu: »Gle, imam u ruci četvrt šekela srebra: dat ću ga Božjem čovjeku da nas uputi kamo bismo išli.«  <span class="brojRetka" id="10">10</span>Šaul odvrati svome momku: »Dobro veliš. Hajdemo!« I krenuše u grad gdje je živio čovjek Božji.</p><p class="noviRedak"> <h4>Šaulov susret sa Samuelom</h4><p class="pocetakParagrafa"> <span class="brojRetka" id="11">11</span>Kad su se penjali usponom prema gradu, sretoše djevojke koje su izašle da zahvate vode. I zapitaše ih: »Je li gore vidjelac?« –  <span class="brojRetka" id="9">9</span>Nekoć se u Izraelu, kad bi išli pitati Boga za savjet, govorilo: »Hajde, pođimo k vidiocu!« Jer koga danas zovu prorokom nekoć se zvao vidjelac. –  <span class="brojRetka" id="12">12</span>One im odgovore ovako: »Jest, vidjelac je pred vama. Požurite se, upravo je stigao u grad, jer danas narod ima žrtvu na uzvišici.  <span class="brojRetka" id="13">13</span>Čim uđete u grad, naći ćete ga još prije nego što se popne na uzvišicu da sudjeluje na žrtvenoj gozbi. Narod neće jesti dok on ne dođe, jer on mora blagosloviti žrtvu, a onda će tek uzvanici jesti. Zato idite odmah gore, jer ćete ga sada još naći.«</p><p class="pocetakParagrafa"> <span class="brojRetka" id="14">14</span>Oni otiđoše gore u grad. Kad su ulazili na vrata, Samuel ih susrete polazeći na uzvišicu.</p><p class="pocetakParagrafa"> <span class="brojRetka" id="15">15</span>A dan prije nego što je Šaul došao bijaše Jahve objavio Samuelu:  <span class="brojRetka" id="16">16</span>»Sutra u ovo doba poslat ću k tebi čovjeka iz Benjaminove zemlje. Ti ćeš ga pomazati za kneza nad mojim narodom Izraelom. On će izbaviti moj narod iz ruke filistejske. Vidio sam nevolju svoga naroda i njegov je vapaj dopro do mene.«  <span class="brojRetka" id="17">17</span>A kad je Samuel ugledao Šaula, Jahve mu progovori: »Evo ti čovjeka za koga ti rekoh: ‘Taj će vladati nad mojim narodom.’«  <span class="brojRetka" id="18">18</span>Šaul pristupi Samuelu na vratima i reče: »Daj mi kaži gdje je vidiočeva kuća.«</p><p class="pocetakParagrafa"> <span class="brojRetka" id="19">19</span>A Samuel odgovori Šaulu: »Ja sam vidjelac. Pođi preda mnom na uzvišicu, danas ćete sa mnom jesti. Sutra ću te ujutro otpustiti i sve ću ti kazati što ti je na srcu.  <span class="brojRetka" id="20">20</span>A za magarice koje su ti se izgubile prije tri dana, ne uznemiruj se jer su se našle. Uostalom, kome pripada sve što je najdragocjenije u Izraelu? Zar ne tebi i svemu domu tvoga oca?«</p><p class="pocetakParagrafa"> <span class="brojRetka" id="21">21</span>A Šaul odgovori ovako: »Nisam li ja od Benjaminova plemena, najmanjega plemena Izraelova? A moj rod nije li najneznatniji između svih rodova Benjaminova plemena? Zašto mi, dakle, govoriš takve riječi?«</p><p class="pocetakParagrafa"> <span class="brojRetka" id="22">22</span>Samuel uze Šaula i njegova momka, odvede ih u sobu i dade im mjesto u pročelju među uzvanicima, kojih je bilo tridesetak.  <span class="brojRetka" id="23">23</span>Zatim Samuel reče kuharu: »Donesi dio koji ti dadoh i za koji ti rekoh da ga staviš na stranu.«</p><p class="pocetakParagrafa"> <span class="brojRetka" id="24">24</span>Kuhar uze but, donese ga i stavi pred Šaula, a Samuel mu reče: »Evo, pred tobom je ono što je sačuvano za tebe. Jedi, jer to ti je sačuvano baš za ovu zgodu.«</p><p class="pocetakParagrafa">Tako je u onaj dan Šaul jeo sa Samuelom.</p><p class="pocetakParagrafa"> <span class="brojRetka" id="25">25</span>Potom odande siđoše u grad. Ondje prostriješe Šaulu na krovu.  <span class="brojRetka" id="26">26</span>I on leže na počinak.</p><p class="noviRedak"> <h4>Pomazanje Šaulovo</h4><p class="pocetakParagrafa">Čim je svanula zora, Samuel zovnu Šaula (na krovu) govoreći: »Ustani da te otpustim!« Kad je Šaul ustao, izađoše obojica, on i Samuel.</p><p class="pocetakParagrafa"> <span class="brojRetka" id="27">27</span>Kad su došli na kraj grada, reče Samuel Šaulu: »Kaži momku neka pođe naprijed pred nama! A ti stani sada da ti objavim riječ Božju.«</p><p class="noviRedak"> </p></p></p>