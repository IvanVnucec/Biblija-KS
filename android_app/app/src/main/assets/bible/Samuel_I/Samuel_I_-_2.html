<h4>Hvalospjev Anin</h4><p class="pocetakParagrafa"> <span class="brojRetka" id="1">1</span>Nato se Ana pomoli ovako: </p><p class="stih2">»Kliče srce moje u Jahvi,</p><p class="stih2">raste snaga moja po Bogu mom.</p><p class="stih2">Šire mi se usta na dušmane moje,</p><p class="stih2">jer se radujem pomoći tvojoj.</p><p class="stih1"> <span class="brojRetka" id="2">2</span>Nitko nije svet kao što je Jahve</p><p class="stih2">jer nema nikoga osim tebe</p><p class="stih2">i nema hridi kao što Bog je naš.</p><p class="stih1"> <span class="brojRetka" id="3">3</span>Ne govorite mnogo hvastavih riječi,</p><p class="stih2">neka ne izlazi drskost iz usta vaših,</p><p class="stih2">jer Jahve je sveznajući Bog,</p><p class="stih2">pravo on prosuđuje djela.</p><p class="stih1"> <span class="brojRetka" id="4">4</span>Lomi se lûk junacima,</p><p class="stih2">nemoćni se snagom opasuju.</p><p class="stih1"> <span class="brojRetka" id="5">5</span>Nekoć siti sad se za kruh muče,</p><p class="stih2">nekoć gladni ne gladuju više.</p><p class="stih2">Nerotkinja rađa sedam puta,</p><p class="stih2">majka brojne djece svježinu izgubi.</p><p class="stih1"> <span class="brojRetka" id="6">6</span>Jahve daje smrt i život,</p><p class="stih2">ruši u Šeol i odande diže.</p><p class="stih1"> <span class="brojRetka" id="7">7</span>Jahve čini uboga i bogata,</p><p class="stih2">obara čovjeka i uzvisuje.</p><p class="stih1"> <span class="brojRetka" id="8">8</span>Diže slabića iz prašine,</p><p class="stih2">iz bunjišta izvlači uboga,</p><p class="stih2">da ih posadi s knezovima</p><p class="stih2">i da im odredi počasna mjesta.</p><p class="stih2">Jer Jahvini su stupovi zemlje,</p><p class="stih2">na njih je stavio ovaj svijet.</p><p class="stih1"> <span class="brojRetka" id="9">9</span>Korake čuva svojih vjernika,</p><p class="stih2">zlikovce stiže propast u mraku</p><p class="stih2">svojom snagom čovjek ne stječe</p><p class="stih2">pobjede.</p><p class="stih1"> <span class="brojRetka" id="10">10</span>Koji se protive Jahvi, padaju,</p><p class="stih2">Svevišnji grmi s nebesa.</p><p class="stih2">Jahve sudi međama zemlje,</p><p class="stih2">daje silu svojemu kralju,</p><p class="stih2">uzdiže snagu pomazanika svoga.«</p><p class="pocetakParagrafa"> <span class="brojRetka" id="11">11</span>Potom se Elkana vrati u Ramu, a dječak ostade da služi Jahvi pod okom svećenika Elija.</p><p class="noviRedak"> <h4>Elijevi sinovi</h4><p class="pocetakParagrafa"> <span class="brojRetka" id="12">12</span>A Elijevi sinovi bijahu nevaljali ljudi jer nisu marili za Jahvu  <span class="brojRetka" id="13">13</span>ni za prava svećenikâ nasuprot narodu: kad bi tko prinosio žrtvu, došao bi sluga svećenikov, dok se meso još kuhalo, s trorogom vilicom u ruci  <span class="brojRetka" id="14">14</span>i zabadao njom u kotlić ili u lonac, u tavu ili u zdjelu, i što god bi se nabolo na vilicu, uzimao je svećenik sebi. Tako su činili svim Izraelcima što su dolazili onamo, u Šilo.  <span class="brojRetka" id="15">15</span>Tako i prije nego bi se spalilo salo, došao bi sluga svećenikov i rekao čovjeku koji je prinosio žrtvu: »Daj mi mesa da ispečem svećeniku! On neće od tebe kuhana mesa, nego samo sirovo.«  <span class="brojRetka" id="16">16</span>Ako bi mu čovjek tada rekao: »Neka se najprije spali salo, a onda uzmi što ti duša želi«, on bi odgovorio: »Ne, nego daj odmah! Ako ne daš, uzet ću silom.«  <span class="brojRetka" id="17">17</span>Grijeh je mladićâ bio vrlo velik pred Jahvom, jer su ljudi prezirali žrtvu koja se prinosila Jahvi.</p><p class="noviRedak"> <h4>Samuel u Šilu</h4><p class="pocetakParagrafa"> <span class="brojRetka" id="18">18</span>A Samuel služaše pred Jahvom, još dijete u oplećku lanenom.  <span class="brojRetka" id="19">19</span>Mati bi mu njegova napravila dolamicu i donosila mu je svake godine kad bi dolazila s mužem svojim da prinese godišnju žrtvu.  <span class="brojRetka" id="20">20</span>A Eli bi blagoslovio Elkanu i njegovu ženu govoreći: »Neka ti Jahve dade poroda od te žene na uzdarje za dar što ga je dala Jahvi.« Nato bi se vraćali svojoj kući.  <span class="brojRetka" id="21">21</span>Jahve pohodi Anu i ona zatrudnje i rodi još tri sina i dvije kćeri. A mladi je Samuel rastao pred Jahvom.</p><p class="noviRedak"> <h4>Još o Elijevim sinovima</h4><p class="pocetakParagrafa"> <span class="brojRetka" id="22">22</span>Eli je bio već vrlo star, ali je ipak čuo sve što su njegovi sinovi činili svemu Izraelu i kako su spavali sa ženama koje su posluživale na vratima Šatora sastanka.  <span class="brojRetka" id="23">23</span>I on im reče: »Zašto radite takvo što da o tome moram slušati od svega ovog naroda?  <span class="brojRetka" id="24">24</span>Nemojte tako, sinovi moji! Nisu dobri glasovi što ih čujem... Sablažnjujete narod Jahvin.  <span class="brojRetka" id="25">25</span>Ako čovjek zgriješi čovjeku, Bog će prosuditi. Ali ako čovjek zgriješi Jahvi, tko će se zauzeti za njega?« Ali sinovi ne poslušaše glasa oca svojega, jer je Jahve odlučio da ih pogubi.</p><p class="pocetakParagrafa"> <span class="brojRetka" id="26">26</span>A mladi je Samuel sve više rastao u dobi i mudrosti i pred Jahvom i pred ljudima.</p><p class="noviRedak"> <h4>Najava kazne</h4><p class="pocetakParagrafa"> <span class="brojRetka" id="27">27</span>Uto dođe jedan Božji čovjek k Eliju i reče mu: »Ovako govori Jahve: ‘Nisam li se jasno objavio domu oca tvojega kad su bili u Egiptu, robovi u kući faraonovoj?  <span class="brojRetka" id="28">28</span>Odabrao sam ih između svih plemena Izraelovih da mi budu svećenici, da se uspinju na moj žrtvenik, da prinose žrtve paljenice i da nose oplećak preda mnom: i dao sam domu oca tvojega sve paljene žrtve sinova Izraelovih.  <span class="brojRetka" id="29">29</span>Zašto gledaš zavidnim okom žrtvu i prinos što sam ih odredio za svoj dom? I zašto paziš sinove svoje više nego mene, toveći ih najboljim dijelovima svih žrtvenih prinosa naroda moga Izraela?  <span class="brojRetka" id="30">30</span>Zato sam’ – riječ je Jahve, Boga Izraelova – ‘rekao doduše da će dom tvoj i dom oca tvojega stupati preda mnom dovijeka, ali sada’ – riječ je Jahvina – ‘neka je to daleko od mene! Jer ja častim one koji mene časte, a koji mene preziru, bit će osramoćeni.  <span class="brojRetka" id="31">31</span>Gle, dolaze dani kad ću odsjeći mišicu tvoju i mišicu doma oca tvojega, tako da više neće biti starca u tvom domu.  <span class="brojRetka" id="32">32</span>Ti ćeš kivnim okom gledati na sve dobro kojim ću obasuti Izraela, i nikada više neće biti starca u tvom domu.  <span class="brojRetka" id="33">33</span>Zadržat ću ipak nekoga od tvojih kod oltara svoga, samo zato da mu sahnu oči i vene duša njegova, ali sve mnoštvo doma tvoga poginut će od ljudskoga mača.  <span class="brojRetka" id="34">34</span>Znak će ti biti ono što će stići oba tvoja sina, Hofnija i Pinhasa: obojica će poginuti istoga dana.  <span class="brojRetka" id="35">35</span>Ja ću sebi podići vjerna svećenika koji će raditi po mom srcu i po mojoj želji i njemu ću sazdati trajan dom, i on će svagda stupati pred pomazanikom mojim.  <span class="brojRetka" id="36">36</span>A koji god ostane od tvoga doma, dolazit će da mu se pokloni i da izmoli srebrn novčić ili hljeb kruha i kazat će: ‘Molim te, primi me u kakvu god službu svećeničku, da imam zalogaj kruha.’«</p></p></p></p></p>