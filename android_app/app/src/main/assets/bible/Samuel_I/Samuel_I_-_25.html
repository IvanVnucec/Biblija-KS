<h4>Smrt Samuelova</h4><p class="pocetakParagrafa"> <span class="brojRetka" id="1">1</span>Uto umrije Samuel. Sav se Izrael skupi i oplaka ga naričući za njim; i pokopaše ga u njegovu zavičaju u Rami. A David usta i siđe u pustinju Paran.</p><p class="noviRedak"> <h4>Povijest Nabala i Abigajile</h4><p class="pocetakParagrafa"> <span class="brojRetka" id="2">2</span>U Maonu živio čovjek koji je imao svoje gospodarstvo u Karmelu; bio je to vrlo bogat čovjek, imao je tri tisuće ovaca i tisuću koza. Upravo je tada strigao svoje ovce u Karmelu.  <span class="brojRetka" id="3">3</span>Taj se čovjek zvao Nabal, a njegova žena Abigajila. Žena je bila mudra i vrlo lijepa, a čovjek surov i opak: bio je Kalebovac.</p><p class="pocetakParagrafa"> <span class="brojRetka" id="4">4</span>David je u pustinji čuo da Nabal striže svoje ovce.  <span class="brojRetka" id="5">5</span>Stoga posla deset momaka naloživši im: »Idite gore u Karmel, otiđite k Nabalu i pozdravite ga u moje ime.  <span class="brojRetka" id="6">6</span>I recite ovako mome bratu: ‘Mir tebi, mir tvome domu, mir svemu što imaš!  <span class="brojRetka" id="7">7</span>Sada, čujem, strižeš ovce. A tvoji su pastiri bili kod nas, nismo ih dirali, ništa im nije nestalo dokle god su bili u Karmelu.  <span class="brojRetka" id="8">8</span>Pitaj svoje sluge i kazat će ti. Zato neka ovi momci nađu milost pred tobom, jer smo došli u svečan dan. Podaj svojim slugama i svome sinu Davidu što ti se nađe pri ruci.’«</p><p class="pocetakParagrafa"> <span class="brojRetka" id="9">9</span>Dođoše momci Davidovi i ponoviše Nabalu u Davidovo ime sve te riječi, a onda pričekaše.  <span class="brojRetka" id="10">10</span>Ali Nabal odgovori Davidovim slugama ovako: »Tko je David, tko je Jišajev sin? Danas ima mnogo slugu koji su pobjegli od svojih gospodara.  <span class="brojRetka" id="11">11</span>Zar da uzmem svoj kruh, svoju vodu, svoju stoku koju sam poklao za svoje strigače pa da to poklonim ljudima o kojima ne znam ni odakle su?«</p><p class="pocetakParagrafa"> <span class="brojRetka" id="12">12</span>Davidovi se momci okrenuše i vratiše se svojim putem. Kad su se vratili, javiše sve ove riječi Davidu.  <span class="brojRetka" id="13">13</span>A David reče svojim ljudima: »Pripašite svaki svoj mač!« I pripasaše svaki svoj mač, i David pripasa svoj, i oko četiri stotine ljudi krenu za Davidom, dok ih dvije stotine osta kod tovara.</p><p class="pocetakParagrafa"> <span class="brojRetka" id="14">14</span>A ženi Nabalovoj, Abigajili, javio jedan od Nabalovih slugu ovo: »Eto, David je poslao iz pustinje glasnike da pozdrave našega gospodara, a on ih potjerao.  <span class="brojRetka" id="15">15</span>A ti su ljudi bili vrlo dobri prema nama: nisu nas dirali, ništa nismo izgubili dokle god smo bili u njihovoj blizini kad smo bili u polju.  <span class="brojRetka" id="16">16</span>Noću i danju bili su nam kao bedem u sve vrijeme dok smo bili s njima pasući stada.  <span class="brojRetka" id="17">17</span>Razmisli sada i vidi što ćeš učiniti, jer je gotova pogibija našem gospodaru i svemu njegovu domu; a on je opak čovjek komu se ne može ništa kazati.«</p><p class="pocetakParagrafa"> <span class="brojRetka" id="18">18</span>Abigajila brzo uze dvije stotine hljebova, dva mijeha vina, pet zgotovljenih ovaca, pet mjera pržena žita, sto grozdova suhoga grožđa, dvije stotine smokovih kolača i sve to natovari na magarce.  <span class="brojRetka" id="19">19</span>I zapovjedi svojim slugama: »Idite preda mnom, a ja ću za vama.« Svome mužu Nabalu nije kazala ništa.</p><p class="pocetakParagrafa"> <span class="brojRetka" id="20">20</span>Dok je, jašući na magarcu, silazila iza gorskog zavoja, David je sa svojim ljudima silazio nasuprot njoj, tako da se ona susrela s njima.  <span class="brojRetka" id="21">21</span>A David je upravo mislio: »Uzalud sam, dakle, zaštićivao u pustinji sve što je taj čovjek imao i ništa mu nije nestalo od svega što je posjedovao! Sada mi vraća zlo za dobro!  <span class="brojRetka" id="22">22</span>Neka Bog učini Davidu ovo zlo i neka mu doda drugo ako Nabalu do zore od svega što ima ostavim i ono što mokri uza zid!«</p><p class="pocetakParagrafa"> <span class="brojRetka" id="23">23</span>Kad je Abigajila ugledala Davida, brzo sjaha s magarca i pade pred Davida ničice, poklonivši se do zemlje.  <span class="brojRetka" id="24">24</span>Bacivši mu se tako pred noge, reče: »Gospodaru, neka na mene padne krivica! Dopusti da službenica tvoja progovori tvojim ušima i udostoj se poslušati riječi službenice svoje!  <span class="brojRetka" id="25">25</span>Neka moj gospodar ne gleda na toga opakog čovjeka, na Nabala, jer on s pravom nosi svoje ime: zove se Luda i ludost je s njim. A ja, službenica tvoja, nisam vidjela momaka koje je poslao moj gospodar.  <span class="brojRetka" id="26">26</span>Zato sada, gospodaru, živoga mi Jahve, i tako živ bio ti, i tako ti Jahve koji te očuvao da ne svališ na se krvnu krivicu i da ne pribaviš sebi pravdu svojom rukom: neka prođu kao Nabal tvoji neprijatelji i oni koji snuju zlo mome gospodaru!  <span class="brojRetka" id="27">27</span>A ovaj dar, što ga evo tvoja službenica nosi svome gospodaru, neka se dade momcima koji idu za mojim gospodarom na njegovim putovima.  <span class="brojRetka" id="28">28</span>Oprosti službenici svojoj njezinu krivnju! Zacijelo će Jahve osnovati trajan dom mome gospodaru, jer moj gospodar bije Jahvine bojeve i za svega tvoga života neće se naći zlo na tebi.  <span class="brojRetka" id="29">29</span>Ako se tko digne da te progoni i da ti radi o glavi, neka život moga gospodara bude pohranjen u škrinji života kod Jahve, tvoga Boga, a život tvojih neprijatelja neka on baci kao iz praćke.  <span class="brojRetka" id="30">30</span>I kad Jahve učini mome gospodaru svako dobro koje ti je obećao i kad te odredi da budeš knezom nad Izraelom,  <span class="brojRetka" id="31">31</span>onda neka ne bude na smutnju ni na grižnju savjesti mome gospodaru da je nizašto prolio krv i da je sebi pribavio pravdu svojom rukom. I kad Jahve učini dobro mome gospodaru, sjeti se tada službenice svoje!«</p><p class="pocetakParagrafa"> <span class="brojRetka" id="32">32</span>David odgovori Abigajili: »Neka je blagoslovljen Jahve, Bog Izraelov, koji te danas poslao meni ususret!  <span class="brojRetka" id="33">33</span>Neka je blagoslovljena tvoja mudrost i blagoslovljena bila ti što si me danas zadržala da ne svalim na se krvnu krivicu i da ne pribavim sebi pravdu svojom rukom.  <span class="brojRetka" id="34">34</span>Ali, tako mi živog Jahve, Boga Izraelova, koji nije dopustio da ti učinim zlo: da mi nisi tako brzo izišla ususret, zaista ne bi Nabalu do jutra ostalo ni ono što uza zid mokri!«</p><p class="pocetakParagrafa"> <span class="brojRetka" id="35">35</span>Nato David primi iz njezine ruke što mu bijaše donijela i reče joj: »Vrati se s mirom svojoj kući. Gle, uslišao sam tvoj glas i obazreo se na tebe.«</p><p class="pocetakParagrafa"> <span class="brojRetka" id="36">36</span>Kad se Abigajila vratila k Nabalu, on je upravo imao gozbu u kući, pravu kraljevsku gozbu: Nabal bijaše veseo i sasvim pijan; zato mu ona ne reče ništa dok nije svanulo jutro.  <span class="brojRetka" id="37">37</span>A ujutro, kad se Nabal otrijeznio, pripovjedi mu njegova žena sve što se dogodilo, a njemu obamrije srce u grudima i on osta kao da se skamenio.  <span class="brojRetka" id="38">38</span>A desetak dana poslije toga Jahve udari Nabala te umrije.</p><p class="pocetakParagrafa"> <span class="brojRetka" id="39">39</span>Kad David ču da je umro Nabal, reče: »Neka je blagoslovljen Jahve, koji mi je ispravio nepravdu što mi je učini Nabal; i Jahve je očuvao svoga slugu da ne učini zla, a svalio je Nabalovu zloću na njegovu glavu!«</p><p class="pocetakParagrafa">Potom David posla poruku Abigajili da će je uzeti za ženu.  <span class="brojRetka" id="40">40</span>Davidove sluge dođoše k Abigajili u Karmel i rekoše joj: »David nas je poslao k tebi da te uzme sebi za ženu.«  <span class="brojRetka" id="41">41</span>A ona ustade, pokloni se do zemlje i reče: »Evo službenice tvoje koja je spremna da bude robinja i da pere noge slugama svoga gospodara!«  <span class="brojRetka" id="42">42</span>Potom Abigajila brzo ustade i zajaha na magarca, a za njom pođe pet njezinih dvorkinja. Tako je otišla za Davidovim poslanicima i postala njegovom ženom.</p><p class="pocetakParagrafa"> <span class="brojRetka" id="43">43</span>I Ahinoamom iz Jizreela bijaše se oženio David i obje mu bjehu žene.  <span class="brojRetka" id="44">44</span>Jer Šaul bijaše svoju kćer Mikalu, Davidovu ženu, dao Paltiju, sinu Lajiša iz Galima.</p></p>