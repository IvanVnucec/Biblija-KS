<h3>2. POČECI ŠAULOVA KRALJEVSTVA</h3><h4>Ustanak protiv Filistejaca</h4><p class="pocetakParagrafa"> <span class="brojRetka" id="1">1</span>Šaulu je bilo … godina kad je postao kralj, a kraljevao je … i dvije godine nad Izraelom.  <span class="brojRetka" id="2">2</span>Šaul izabra sebi tri tisuće Izraelaca: dvije tisuće od njih bijahu sa Šaulom u Mikmasu i u Betelskoj gori, a jedna tisuća bijaše s Jonatanom u Benjaminovoj Gebi. Ostali je narod Šaul otpustio svakoga u njegov šator.</p><p class="pocetakParagrafa"> <span class="brojRetka" id="3">3</span>Jonatan sruši filistejski stup koji je stajao u Gibei i Filistejci saznaše da su se Hebreji pobunili. Šaul zapovjedi te zatrubiše u rog po svoj zemlji  <span class="brojRetka" id="4">4</span>i sav Izrael doznade novost: »Šaul je srušio filistejski stup, Izrael se omrazio Filistejcima!« I narod se poče skupljati oko Šaula u Gilgalu.</p><p class="pocetakParagrafa"> <span class="brojRetka" id="5">5</span>A Filistejci se skupiše da vojuju na Izraela: tri tisuće bojnih kola, šest tisuća konja, a mnoštvo naroda kao pijeska na morskoj obali. I utaboriše se kod Mikmasa, istočno od Bet Avena.  <span class="brojRetka" id="6">6</span>Kad su Izraelci vidjeli da su u nevolji i da je narod pritisnut od neprijatelja, posakrivaše se u pećine, jame, kamenjake, jarke i čatrnje.  <span class="brojRetka" id="7">7</span>Neki su prešli i preko gazova Jordana u zemlju Gadovu i Gileadovu.</p><p class="noviRedak"> <h4>Rascjep između Samuela i Šaula</h4><p class="pocetakParagrafa">Šaul je još bio u Gilgalu, a sav je narod oko njega drhtao od straha.  <span class="brojRetka" id="8">8</span>On pričeka sedam dana kako mu je odredio Samuel; ali kad Samuel nije došao u Gilgal, narod se stade razilaziti od Šaula.  <span class="brojRetka" id="9">9</span>Tada reče Šaul: »Donesite mi žrtvu paljenicu i žrtve pričesnice!« I prinese žrtvu paljenicu.  <span class="brojRetka" id="10">10</span>I upravo je završavao žrtvu paljenicu, kad eto Samuela. Šaul mu iziđe ususret da ga pozdravi.</p><p class="pocetakParagrafa"> <span class="brojRetka" id="11">11</span>Samuel ga upita: »Što si učinio?« A Šaul odgovori: »Kad sam vidio da se narod razilazi od mene, a ti da ne dolaziš do određenoga dana, a Filistejci se skupili u Mikmasu,  <span class="brojRetka" id="12">12</span>pomislio sam: sad će udariti Filistejci na me u Gilgalu, a ja neću stići molitvom ublažiti Jahvu! Zato se odvažih i prinesoh žrtvu paljenicu.«</p><p class="pocetakParagrafa"> <span class="brojRetka" id="13">13</span>Samuel tada reče Šaulu: »Ludo si radio! Da si održao zapovijed koju ti je dao Jahve, tvoj Bog, Jahve bi učvrstio tvoje kraljevstvo nad Izraelom dovijeka.  <span class="brojRetka" id="14">14</span>A sada se tvoje kraljevstvo neće trajno održati: Jahve je potražio sebi čovjeka po svom srcu i odredio ga za kneza nad svojim narodom, jer ti nisi održao što ti je Jahve zapovjedio.«  <span class="brojRetka" id="15">15</span>Nato Samuel ustade i ode iz Gilgala svojim putem.</p><p class="pocetakParagrafa">Što je naroda ostalo, pođe za Šaulom ususret ratnicima. Kad su došli iz Gilgala u Gebu Benjaminovu, Šaul pobroji narod koji je ostao uza nj i bijaše ga oko šest stotina ljudi.</p><p class="noviRedak"> <h4>Ratne pripreme</h4><p class="pocetakParagrafa"> <span class="brojRetka" id="16">16</span>Šaul i sin mu Jonatan s ljudima što bijahu s njima zaposjeli su Benjaminovu Gebu, a Filistejci se utaborili u Mikmasu.  <span class="brojRetka" id="17">17</span>Tada iz filistejskog tabora izađe četa pljačkaša u tri odjela: jedan odio udari prema Ofri u zemlju šualsku;  <span class="brojRetka" id="18">18</span>drugi odio krenu prema Bet Horonu, a treći odio udari prema Gebi koja se uz Dolinu hijena diže nad pustinjom.</p><p class="pocetakParagrafa"> <span class="brojRetka" id="19">19</span>A po svoj zemlji Izraelovoj nije bilo kovača, jer su Filistejci rekli: »Treba sve učiniti da Hebreji ne bi pravili sebi mačeva i kopalja.«  <span class="brojRetka" id="20">20</span>Zato su svi Izraelci išli k Filistejcima ako je tko htio da prekuje svoj raonik ili motiku, svoju sjekiru ili ostan za volove.  <span class="brojRetka" id="21">21</span>A cijena je bila dvije trećine šekela za raonike i motike, jedna trećina za oštrenje sjekire i za nasađivanje ostana.  <span class="brojRetka" id="22">22</span>Tako se dogodilo da na dan bitke kod Mikmasa nitko od svega naroda koji bijaše sa Šaulom i Jonatanom nije imao ni mača ni koplja u ruci; samo ih imahu Šaul i njegov sin Jonatan.</p><p class="pocetakParagrafa"> <span class="brojRetka" id="23">23</span>A dotle jedna straža filistejska bijaše izišla prema klancu kod Mikmasa.</p></p></p>