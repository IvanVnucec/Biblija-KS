<h4>Golijat izaziva izraelsku vojsku</h4><p class="pocetakParagrafa"> <span class="brojRetka" id="1">1</span>Filistejci skupiše svoje čete za rat i sastaše se kod Soka u Judeji. Tabor udariše između Soka i Azeke kod Efes Damima.  <span class="brojRetka" id="2">2</span>A Šaul i Izraelci skupiše se i utaboriše u Terebintskoj dolini, i svrstaše se za boj protiv Filistejaca.  <span class="brojRetka" id="3">3</span>Filistejci su stajali na gori s jedne strane, Izraelci na gori s druge strane, a dolina bila među njima.</p><p class="pocetakParagrafa"> <span class="brojRetka" id="4">4</span>Iz filistejskih redova izađe jedan izazivač. Zvao se Golijat, a bio je iz Gata. Visok bijaše šest lakata i jedan pedalj.  <span class="brojRetka" id="5">5</span>Na glavi je imao mjedenu kacigu, obučen je bio u ljuskav oklop, a oklop mu težak pet tisuća mjedenih šekela.  <span class="brojRetka" id="6">6</span>Na nogama je imao mjedene nogavice, a na ramenima mjedenu sulicu.  <span class="brojRetka" id="7">7</span>Kopljača njegova koplja bila je kao tkalačko vratilo, a šiljak koplja težak šest stotina željeznih šekela. Pred njim je stupao štitonoša.</p><p class="pocetakParagrafa"> <span class="brojRetka" id="8">8</span>On se postavi pred izraelske bojne redove i dovikne im: »Što ste izašli da se svrstate za bitku? Nisam li ja Filistejac, a vi Šaulove sluge? Izaberite između sebe jednoga čovjeka pa neka siđe k meni!  <span class="brojRetka" id="9">9</span>Ako pobijedi u borbi sa mnom i pogubi me, mi ćemo biti vaše sluge. Ako li ja pobijedim njega i pogubim ga, onda ćete vi biti naše sluge i nama ćete robovati.«  <span class="brojRetka" id="10">10</span>Još je Filistejac rekao: »Ja sam danas izazvao Izraelove bojne redove. Dajte mi čovjeka da se ogledamo u dvoboju!«  <span class="brojRetka" id="11">11</span>Kad je Šaul i sav Izrael čuo što je rekao Filistejac, obuze ih strah i trepet.</p><p class="noviRedak"> <h4>David dolazi u tabor</h4><p class="pocetakParagrafa"> <span class="brojRetka" id="12">12</span>David je bio sin nekoga Efraćanina iz Betlehema u Judeji; taj se zvao Jišaj, a imao je osam sinova. Taj je čovjek u Šaulovo vrijeme bio star i odmakao u godinama.  <span class="brojRetka" id="13">13</span>Tri najstarija Jišajeva sina bijahu otišla u rat za Šaulom, a ta trojica njegovih sinova koji bijahu otišli u rat zvahu se: najstariji Eliab, drugi Abinadab, a treći Šama.  <span class="brojRetka" id="14">14</span>David bijaše najmlađi. A tri najstarija bijahu otišla za Šaulom. –  <span class="brojRetka" id="15">15</span>David je odlazio k Šaulu i vraćao se iz njegove službe da pase stada svoga oca u Betlehemu.  <span class="brojRetka" id="16">16</span>A Filistejac izlazio svakoga jutra i večeri i postavljao se tako četrdeset dana. –  <span class="brojRetka" id="17">17</span>A Jišaj reče svome sinu Davidu: »Uzmi za svoju braću ovu efu prženoga žita i ovih deset hljebova i odnesi brže svojoj braći u tabor.  <span class="brojRetka" id="18">18</span>A ovih deset sireva odnesi njihovu tisućniku. Propitaj se za zdravlje svoje braće i donesi od njih znak da si izvršio nalog!  <span class="brojRetka" id="19">19</span>Oni su sa Šaulom i svim Izraelom u Terebintskoj dolini: vojuju protiv Filistejaca.«</p><p class="pocetakParagrafa"> <span class="brojRetka" id="20">20</span>David ustade u rano jutro, ostavi stado jednom čuvaru, spremi se i ode kako mu bijaše zapovjedio Jišaj. U tabor je stigao kad je vojska izlazila u bojni red i dizala bojni poklik.  <span class="brojRetka" id="21">21</span>Izraelci i Filistejci svrstaše se u bojni red jedni prema drugima.  <span class="brojRetka" id="22">22</span>David ostavi svoje stvari čuvaru opreme pa otrča u bojni red. Došavši, zapita svoju braću za zdravlje.</p><p class="pocetakParagrafa"> <span class="brojRetka" id="23">23</span>Dok je s njima govorio, gle, onaj izazivač (zvao se Golijat, Filistejac iz Gata) iziđe iz filistejskih bojnih redova i ponovi iste riječi kao prije. I David ih je čuo.  <span class="brojRetka" id="24">24</span>A čim su Izraelci ugledali toga čovjeka, pobjegoše svi daleko od njega i strah ih uhvati.  <span class="brojRetka" id="25">25</span>Neki Izraelac reče: »Jeste li vidjeli onoga čovjeka što je izišao? A izišao je da izaziva Izraela. Tko njega pogubi, kralj će mu dati silno blago i dat će mu svoju kćer i oslobodit će od poreza njegov očinski dom u Izraelu.«</p><p class="pocetakParagrafa"> <span class="brojRetka" id="26">26</span>Tada David zapita ljude koji stajahu oko njega: »Što će to dobiti čovjek koji ubije toga Filistejca i skine sramotu s Izraela? I tko je taj neobrezani Filistejac da izaziva bojne redove živoga Boga?«  <span class="brojRetka" id="27">27</span>A narod mu odgovori istim riječima kao prije: »Eto to će dobiti čovjek koji ga pogubi.«</p><p class="pocetakParagrafa"> <span class="brojRetka" id="28">28</span>A kad je Eliab, njegov najstariji brat, čuo kako se razgovara s ljudima, usplamtje gnjevom na Davida pa mu reče: »A što si ti došao ovamo? Kome si ostavio ono malo ovaca u pustinji? Znam ja tvoju drskost i zlobu tvoga srca: došao si da vidiš bitku!«  <span class="brojRetka" id="29">29</span>A David odgovori: »A što sam učinio? Zar se ne smije ni riječ reći?«  <span class="brojRetka" id="30">30</span>Tada se okrene od njega k drugome i zapita istim riječima kao prije. Narod mu odgovori isto kao prvi put.  <span class="brojRetka" id="31">31</span>Kad su ljudi čuli što je govorio David, jave to Šaulu, a on ga pozva preda se.</p><p class="noviRedak"> <h4>David se nudi da prihvati izazov</h4><p class="pocetakParagrafa"> <span class="brojRetka" id="32">32</span>David reče Šaulu: »Neka nikome ne klone srce zbog onoga čovjeka! Tvoj će sluga izaći i borit će se s tim Filistejcem.«  <span class="brojRetka" id="33">33</span>Ali Šaul odvrati Davidu: »Ne možeš ti izaći na toga Filistejca da se boriš s njim jer si ti još premlad, a on ratnik od svoje mladosti.«</p><p class="pocetakParagrafa"> <span class="brojRetka" id="34">34</span>Ali David odgovori Šaulu: »Tvoj je sluga čuvao ovce svome ocu, pa kad bi došao lav ili medvjed te uhvatio ovcu iz stada,  <span class="brojRetka" id="35">35</span>ja bih potrčao za njim, udario ga i istrgao mu ovcu iz ralja. A ako bi se on digao na me, uhvatio bih ga za grivu i udarao ga dok ga ne bih ubio.  <span class="brojRetka" id="36">36</span>I lava je i medvjeda tvoj sluga ubio, pa će i taj neobrezani Filistejac proći kao jedan od njih jer je izazvao bojne čete Boga živoga.«  <span class="brojRetka" id="37">37</span>David još dometne: »Jahve koji me izbavio iz lavlje pandže i medvjeđe šape izbavit će me i iz ruku toga Filistejca.« Tada Šaul reče Davidu: »Idi i Jahve neka bude s tobom!«</p><p class="pocetakParagrafa"> <span class="brojRetka" id="38">38</span>Šaul obuče Davida u svoju ratnu odoru, na glavu mu ustače mjedenu kacigu i stavi mu oklop.  <span class="brojRetka" id="39">39</span>Pripasa Davidu svoj mač preko odore, ali David uzalud pokuša hodati, jer ne bijaše navikao, pa reče Šaulu: »Ne mogu hodati u tome jer nisam navikao.« Zato sve skinu sa sebe.</p><p class="noviRedak"> <h4>Dvoboj</h4><p class="pocetakParagrafa"> <span class="brojRetka" id="40">40</span>David uze svoj štap u ruku, izabra u potoku pet glatkih kamenova i metnu ih u svoju pastirsku torbu, koja mu je služila kao torba za praćku, te s praćkom u ruci pođe prema Filistejcu.  <span class="brojRetka" id="41">41</span>A Filistejac se sve bliže primicao Davidu, dok je njegov štitonoša stupao pred njim.  <span class="brojRetka" id="42">42</span>A kad Filistejac pogleda i vidje Davida, prezre ga s njegove mladosti – bijaše David mladić, rumen, lijepa lica.  <span class="brojRetka" id="43">43</span>Zato Filistejac reče Davidu: »Zar sam ja pseto te ideš na me sa štapovima?« I uze proklinjati Davida svojim bogovima.  <span class="brojRetka" id="44">44</span>Zatim Filistejac reče Davidu: »Dođi k meni da dam tvoje meso pticama nebeskim i zvijerima zemaljskim!«</p><p class="pocetakParagrafa"> <span class="brojRetka" id="45">45</span>A David odgovori Filistejcu: »Ti ideš na me mačem, kopljem i sulicom, a ja idem na te u ime Jahve Sebaota, Boga Izraelovih četa koje si ti izazvao.  <span class="brojRetka" id="46">46</span>Danas će te Jahve predati u moju ruku, ja ću te ubiti, skinut ću tvoju glavu i još ću danas tvoje mrtvo tijelo i mrtva tjelesa filistejske vojske dati pticama nebeskim i zvijerima zemaljskim. Sva će zemlja znati da ima Bog u Izraelu.  <span class="brojRetka" id="47">47</span>I sav će ovaj zbor znati da Jahve ne daje pobjedu mačem ni kopljem, jer je Jahve gospodar bitke i on vas predaje u naše ruke.«</p><p class="pocetakParagrafa"> <span class="brojRetka" id="48">48</span>Kad se Filistejac približio i pošao prema Davidu, izađe David iz bojnih redova i krenu pred Filistejca.  <span class="brojRetka" id="49">49</span>David segnu rukom u torbu, izvadi iz nje kamen i hitnu ga iz praćke. I pogodi Filistejca u čelo; kamen mu se zabi u čelo i on pade ničice na zemlju.  <span class="brojRetka" id="50">50</span>Tako je David praćkom i kamenom nadjačao Filistejca: udario je Filistejca i ubio ga, a nije imao mača u ruci.  <span class="brojRetka" id="51">51</span>Zato David potrča i stade na Filistejca, zgrabi njegov mač, izvuče ga iz korica i pogubi Filistejca odsjekavši mu glavu.</p><p class="pocetakParagrafa">Kad Filistejci vidješe kako pogibe njihov junak, nagnuše u bijeg.  <span class="brojRetka" id="52">52</span>Tada ustadoše Izraelci i Judejci, digoše bojnu viku i potjeraše Filistejce do opkopa oko Gata i do gradskih vrata Ekrona; filistejski mrtvaci pokriše put od Šaarajima sve do Gata i do Ekrona.  <span class="brojRetka" id="53">53</span>Nato se Izraelci vratiše iz te žestoke potjere za Filistejcima i opljačkaše njihov tabor.  <span class="brojRetka" id="54">54</span>A David uze Filistejčevu glavu i odnese je u Jeruzalem, a oružje njegovo položi u svoj šator.</p><p class="noviRedak"> <h4>Pobjednik David dolazi pred Šaula</h4><p class="pocetakParagrafa"> <span class="brojRetka" id="55">55</span>Kad je Šaul vidio Davida gdje izlazi pred Filistejca, upitao je svoga vojvodu Abnera: »Čiji je sin taj mladić, Abnere?« A Abner je odgovorio: »Tako mi tvoga života, kralju, ne znam!«  <span class="brojRetka" id="56">56</span>A kralj mu reče: »Raspitaj se čiji je sin taj mladić!«</p><p class="pocetakParagrafa"> <span class="brojRetka" id="57">57</span>A kad se David vratio pošto je pogubio Filistejca, uze ga Abner i dovede ga pred Šaula, a u ruci David još držaše Filistejčevu glavu.  <span class="brojRetka" id="58">58</span>Šaul ga upita: »Čiji si ti sin, momče?« A David odgovori: »Sin sam tvoga sluge Betlehemca Jišaja.«</p></p></p></p></p>