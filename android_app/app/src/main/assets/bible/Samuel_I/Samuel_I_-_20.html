<h4>Jonatan pomaže Davidu u bijegu</h4><p class="pocetakParagrafa"> <span class="brojRetka" id="1">1</span>David pobježe iz Najota u Rami i dođe k Jonatanu te mu reče: »Što sam učinio? Kakva je bila moja krivica i što sam zgriješio tvome ocu da traži moj život?«  <span class="brojRetka" id="2">2</span>A on mu odgovori: »Daleko od tebe ta misao! Ti nećeš poginuti. Eto, moj otac ne poduzima ništa, bilo veliko ili ne bilo, a da to meni ne otkrije. Zašto bi, dakle, moj otac krio od mene upravo to? Neće to biti!«  <span class="brojRetka" id="3">3</span>Ali se David zakle i reče: »Tvoj otac dobro zna da sam ja stekao tvoju naklonost, pa misli: ‘Ne treba da Jonatan išta zna o tome, da ne bude žalostan.’ Ali živoga mi Jahve i života mi tvoga, ima samo jedan korak između mene i smrti.«</p><p class="pocetakParagrafa"> <span class="brojRetka" id="4">4</span>Tada Jonatan upita Davida: »Što želiš da učinim za tebe?«  <span class="brojRetka" id="5">5</span>A David odgovori Jonatanu: »Evo, sutra je mladi mjesec i ja bih morao jesti s kraljem za stolom; ali me ti pusti da odem, da se sakrijem u polju do prekosutra navečer.  <span class="brojRetka" id="6">6</span>Ako tvoj otac opazi da me nema, reći ćeš mu ovako: ‘David me uporno molio da ga pustim da skokne u svoj grad Betlehem, jer se ondje slavi godišnja žrtva za svu njegovu obitelj.’  <span class="brojRetka" id="7">7</span>Ako on rekne: ‘Dobro!’, tvoj je sluga spašen. Ako li plane gnjevom, znaj da je čvrsto naumio da me pogubi.  <span class="brojRetka" id="8">8</span>Iskaži, dakle, milost svome sluzi kad si slugu svoga uveo sa sobom u savez Jahvin. Ali ako ima kakva krivica na meni, ubij me sâm. Zašto bi me vodio k svome ocu?«</p><p class="pocetakParagrafa"> <span class="brojRetka" id="9">9</span>A Jonatan mu odgovori: »Daleko od tebe ta misao! Kad bih ja pouzdano znao da je moj otac čvrsto naumio da na tebe svali nesreću, zar ti ja ne bih dojavio?«</p><p class="pocetakParagrafa"> <span class="brojRetka" id="10">10</span>David upita Jonatana: »A tko će mi javiti ako ti tvoj otac odgovori što zlo?«</p><p class="pocetakParagrafa"> <span class="brojRetka" id="11">11</span>Jonatan odgovori Davidu: »Hodi, izađimo u polje!« I izađu obojica u polje.  <span class="brojRetka" id="12">12</span>Tada Jonatan reče Davidu: »Jahve, Bog Izraelov, neka mi bude svjedok! Ja ću iskušati svoga oca prekosutra u ovo doba. Ako bude dobro po Davida, a ja ne pošaljem k tebi da te obavijestim,  <span class="brojRetka" id="13">13</span>neka Jahve učini to zlo Jonatanu i neka mu doda drugo zlo! Ako li mome ocu bude drago da ti učini zlo, javit ću ti i pustit ću te da odeš u miru; i Jahve neka bude s tobom kao što je bio s mojim ocem!  <span class="brojRetka" id="14">14</span>Ako ja još budem živ, moći ćeš mi iskazati milosrđe Jahvino; ako li umrem,  <span class="brojRetka" id="15">15</span>ne uskrati svoje dobrote mome domu dovijeka! Kad Jahve redom iskorijeni Davidove neprijatelje s lica zemlje,  <span class="brojRetka" id="16">16</span>neka ime Jonatanovo ne iščezne s domom Šaulovim, inače će Jahve tražiti o tome račun od Davidovih neprijatelja.«</p><p class="pocetakParagrafa"> <span class="brojRetka" id="17">17</span>Tada se Jonatan još jednom zakune Davidu ljubavlju svojom, jer ga je ljubio svom ljubavlju duše svoje.</p><p class="pocetakParagrafa"> <span class="brojRetka" id="18">18</span>Potom reče Jonatan Davidu: »Sutra je mladi mjesec i opazit će se da te nema, jer će tvoje mjesto biti prazno.  <span class="brojRetka" id="19">19</span>Prekosutra će se još očitije vidjeti da te nema, a ti dođi na mjesto gdje si se bio sakrio u dan onoga događaja i sjedni kraj onoga humka što ga znaš.  <span class="brojRetka" id="20">20</span>A ja ću prekosutra izmetati strijele na onu stranu kao da gađam onamo.  <span class="brojRetka" id="21">21</span>A onda ću poslati momka i reći mu: ‘Idi! Nađi strijelu!’ Ako onda doviknem momku: ‘Pazi, strijela je ovamo bliže od tebe, donesi je!’ – ti onda dođi, jer je za tebe dobro i nema nikakve opasnosti, tako mi Jahve živoga!  <span class="brojRetka" id="22">22</span>Ako li doviknem momku: ‘Pazi, strijela je onamo dalje od tebe!’ – ti onda otiđi, jer te Jahve šalje odavde.  <span class="brojRetka" id="23">23</span>A za ovaj dogovor što smo ga ugovorili ja i ti neka je Jahve svjedok između mene i tebe dovijeka!«</p><p class="pocetakParagrafa"> <span class="brojRetka" id="24">24</span>Potom se David sakri u polju. Kad je došao mlađak, kralj je sjeo za stol da jede.  <span class="brojRetka" id="25">25</span>Kralj sjede na svoje obično mjesto, na mjesto uza zid, Jonatan se smjesti sučelice njemu, Abner sjede kraj Šaula, a Davidovo mjesto osta prazno.  <span class="brojRetka" id="26">26</span>Ali Šaul ne reče ništa onaj dan jer mišljaše: »Dogodilo mu se štogod, bit će da nije čist.«</p><p class="pocetakParagrafa"> <span class="brojRetka" id="27">27</span>Sutradan iza mladog mjeseca, drugi dan u mjesecu, opet Davidovo mjesto osta prazno, i Šaul upita svoga sina Jonatana: »Zašto Jišajev sin nije došao na objed ni jučer ni danas?«</p><p class="pocetakParagrafa"> <span class="brojRetka" id="28">28</span>A Jonatan odgovori Šaulu: »David me uporno molio da ga pustim da ide u Betlehem.  <span class="brojRetka" id="29">29</span>Rekao mi je: ‘Pusti me da idem jer slavimo obiteljsku žrtvu u mom gradu i moja su me braća pozvala da dođem. Ako sam, dakle, stekao tvoju naklonost, daj mi dopust da pohodim svoju braću.’ Eto, zato ga nema kod kraljeva stola.«</p><p class="pocetakParagrafa"> <span class="brojRetka" id="30">30</span>Tada Šaul planu gnjevom na Jonatana i reče mu: »Izrode i propalico! Misliš da ne znam da si u savezu s Jišajevim sinom, na sramotu svoju i na sramotu majčinu krilu!  <span class="brojRetka" id="31">31</span>Jer dokle god bude živ na zemlji Jišajev sin, nećeš biti siguran ni ti ni tvoje kraljevstvo. Zato sad pošalji po njega i dovedi ga k meni jer je osuđen na smrt.«</p><p class="pocetakParagrafa"> <span class="brojRetka" id="32">32</span>A Jonatan odvrati svome ocu Šaulu i reče mu: »Zašto on mora umrijeti? Što je učinio?«  <span class="brojRetka" id="33">33</span>Tada Šaul odape koplje na sina da ga probode. Jonatan vidje da je njegov otac odlučio da ubije Davida.  <span class="brojRetka" id="34">34</span>Jonatan ustade od stola sav jarostan i nije jeo ništa toga drugog dana u mjesecu jer se zabrinuo za Davida što ga je njegov otac pogrdio.</p><p class="pocetakParagrafa"> <span class="brojRetka" id="35">35</span>Sutradan ujutro izađe Jonatan u polje prema dogovoru s Davidom; s njim je išao mlad momak.  <span class="brojRetka" id="36">36</span>I on reče svome momku: »Ti ćeš otrčati i naći strijele koje ću sada izmetnuti.« I momak otrča, a Jonatan odape strijelu tako da je preletjela preko njega.  <span class="brojRetka" id="37">37</span>Kad je momak došao do mjesta gdje je bila strijela koju je izbacio Jonatan, viknu Jonatan za momkom: »Nije li strijela onamo dalje od tebe?«  <span class="brojRetka" id="38">38</span>Još Jonatan viknu za momkom: »Brže! Požuri se! Ne stoj!« Jonatanov momak diže strijelu i donese je svome gospodaru.  <span class="brojRetka" id="39">39</span>Momak nije ništa opazio, samo su Jonatan i David znali o čemu se radi.</p><p class="pocetakParagrafa"> <span class="brojRetka" id="40">40</span>Nato Jonatan preda oružje momku i reče mu: »Idi i odnesi to u grad!«  <span class="brojRetka" id="41">41</span>Kad je momak otišao, David iziđe iza humka, pade ničice na zemlju i pokloni se tri puta. Potom se izljubiše i plakahu zajedno dok se nisu isplakali.  <span class="brojRetka" id="42">42</span>Zatim Jonatan reče Davidu: »Idi u miru! Što smo se obojica zakleli Jahvinim imenom, neka Jahve bude svjedok između mene i tebe, između moga potomstva i tvoga potomstva dovijeka!«</p>