<h4>Jonatan napada stražu</h4><p class="pocetakParagrafa"> <span class="brojRetka" id="1">1</span>Jednoga dana Šaulov sin Jonatan reče svome momku štitonoši: »Hajde da prijeđemo do filistejske straže koja je ondje prijeko.« Svome ocu nije ništa o tom javio.  <span class="brojRetka" id="2">2</span>Šaul je sjedio na međi Gebe, pod šípkom koji je stajao kraj gumna; a bilo je s njim oko šest stotina ljudi.  <span class="brojRetka" id="3">3</span>A Ahija, sin Ahituba, brata Ikaboda, sina Pinhasa, sina Elija, svećenika Jahvina u Šilu, nosio je u to vrijeme oplećak. Narod nije primijetio da je Jonatan otišao.</p><p class="pocetakParagrafa"> <span class="brojRetka" id="4">4</span>U sredini klanca kuda je Jonatan htio prijeći da dođe do filistejske straže bila je litica s jedne strane i litica s druge strane. Jedna se zvala Boses, a druga Sene.  <span class="brojRetka" id="5">5</span>Prva je litica stajala na sjeveru nasuprot Mikmasu, a druga na jugu nasuprot Gebi.</p><p class="pocetakParagrafa"> <span class="brojRetka" id="6">6</span>Jonatan reče svome štitonoši: »Hajde da prijeđemo do straže onih neobrezanika. Možda će Jahve učiniti nešto za nas, jer ništa ne priječi Jahvu da udijeli pobjedu – bilo mnogo ljudi ili malo.«</p><p class="pocetakParagrafa"> <span class="brojRetka" id="7">7</span>A štitonoša mu odgovori: »Čini sve na što te srce tvoje potiče. Ja ću s tobom, moje je srce kao tvoje srce.«</p><p class="pocetakParagrafa"> <span class="brojRetka" id="8">8</span>Jonatan mu reče: »Evo, prijeći ćemo k tim ljudima i pokazat ćemo im se.  <span class="brojRetka" id="9">9</span>Ako nam reknu ovako: ‘Ne mičite se dok ne dođemo do vas’, tada ćemo se ustaviti na mjestu i nećemo se uspinjati k njima.  <span class="brojRetka" id="10">10</span>Ako li nam reknu ovako: ‘Uspnite se k nama’, tada ćemo se uspeti, jer ih je Jahve predao nama u ruke. To će nam biti znak.«</p><p class="pocetakParagrafa"> <span class="brojRetka" id="11">11</span>Kad su se obojica pokazala filistejskoj straži, rekoše Filistejci: »Gle, Hebreji su počeli izlaziti iz rupa u koje su se skrili.«  <span class="brojRetka" id="12">12</span>I stražari doviknuše Jonatanu i njegovu štitonoši: »Uspnite se k nama da vas nešto naučimo!«</p><p class="pocetakParagrafa">A Jonatan reče svome štitonoši: »Penji se za mnom, jer ih je Jahve predao u ruke Izraelove.«  <span class="brojRetka" id="13">13</span>Jonatan se poče penjati pomažući se rukama i nogama, a za njim njegov štitonoša. Filistejci su padali pred Jonatanom, a njegov ih je štitonoša ubijao za njim.  <span class="brojRetka" id="14">14</span>U tome prvom pokolju što ga učiniše Jonatan i njegov štitonoša pade dvadesetak ljudi na otprilike pola jutra izoranog polja.</p><p class="noviRedak"> <h4>Opća bitka</h4><p class="pocetakParagrafa"> <span class="brojRetka" id="15">15</span>Tada se proširi strah po taboru i po polju, a i stražare i četu pljačkaša obuze strava; i zemlja zadrhta i bijaše to silan strah Božji.  <span class="brojRetka" id="16">16</span>A Šaulovi stražari u Benjaminovoj Gebi opaziše da se mnoštvo u taboru uskomešalo na sve strane.  <span class="brojRetka" id="17">17</span>I Šaul reče ljudima koji su bili s njim: »Prozovite ljude i vidite tko je otišao od nas.« A kad prozvaše, gle, ne bijaše Jonatana i njegova štitonoše!</p><p class="pocetakParagrafa"> <span class="brojRetka" id="18">18</span>Tada Šaul reče Ahiji: »Primakni oplećak! Posavjetuj se s Jahvom!« On je, naime, tada nosio oplećak pred sinovima Izraelovim.  <span class="brojRetka" id="19">19</span>Ali dok je Šaul govorio sa svećenikom, bivala je buka u filistejskom taboru sve veća, pa Šaul reče svećeniku: »Povuci ruku!«  <span class="brojRetka" id="20">20</span>Nato Šaul i sav narod što je bio s njim krenuše zajedno na mjesto boja, i gle, ondje bijahu isukali mačeve jedni na druge i velika pomutnja vladaše među njima.  <span class="brojRetka" id="21">21</span>A oni Hebreji koji su već poodavno bili u službi Filistejaca i sada pošli s njima na vojsku, odmetnuše se od njih i pristadoše uz Izraelce koji bijahu sa Šaulom i Jonatanom.  <span class="brojRetka" id="22">22</span>I svi Izraelci koji se bijahu sakrili u Efrajimovoj gori, čuvši da Filistejci bježe, nagrnuše za njima u boj.</p><p class="pocetakParagrafa"> <span class="brojRetka" id="23">23</span>Tako je Jahve udijelio pobjedu Izraelu u onaj dan, a boj se raširio sve do preko Bet Horona.</p><p class="noviRedak"> <h4>Jonatan se ogrješuje o Šaulovu zabranu</h4><p class="pocetakParagrafa"> <span class="brojRetka" id="24">24</span>Izraelci su onog dana bili vrlo izmoreni, jer je Šaul izrekao nad narodom ovu zakletvu: »Proklet bio čovjek koji okusi hrane prije večeri, prije nego što se osvetim svojim neprijateljima!« Tako sav narod ne okusi hrane toga dana.</p><p class="pocetakParagrafa"> <span class="brojRetka" id="25">25</span>Ali je ondje bilo medenoga saća na površini zemlje.  <span class="brojRetka" id="26">26</span>Kad je narod došao onamo, vidje gdje teče med, ali nitko ne prinese ruke k ustima, jer se narod bojao zakletve.  <span class="brojRetka" id="27">27</span>Samo Jonatan, koji nije čuo kad je njegov otac zakleo narod, primače vrh štapa koji mu bijaše u ruci i zamoči ga u medeno saće, zatim prinese ruku k ustima; i odmah mu se zasvijetliše oči.  <span class="brojRetka" id="28">28</span>Tada jedan iz naroda progovori i reče mu: »Tvoj je otac zakleo narod govoreći: ‘Proklet bio onaj koji okusi hrane danas!’«  <span class="brojRetka" id="29">29</span>A Jonatan odgovori: »Moj otac svaljuje nesreću na zemlju. Gledajte kako su mi se zasvijetlile oči jer sam okusio malo toga meda.  <span class="brojRetka" id="30">30</span>Što bi tek bilo da je narod slobodno jeo od plijena koji je zadobio od neprijatelja? Ne bi li filistejski poraz bio još veći?«</p><p class="noviRedak"> <h4>Obredni prijestup naroda </h4><p class="pocetakParagrafa"> <span class="brojRetka" id="31">31</span>Onoga dana potukoše Filistejce od Mikmasa sve do Ajalona, a narod je bio na kraju svojih snaga.  <span class="brojRetka" id="32">32</span>Tada se narod baci na plijen, nahvata sitne stoke, goveda i teladi i poče ih klati na goloj zemlji i jesti meso s krvlju.  <span class="brojRetka" id="33">33</span>I javiše to Šaulu govoreći: »Gle, narod griješi protiv Jahve jedući meso s krvlju!« A on reče: »Iznevjeriste se! Dovaljajte mi ovamo velik kamen!«  <span class="brojRetka" id="34">34</span>Zatim reče: »Zađite među narod i recite svima neka svaki dovede k meni svoga vola ili ovcu; ovdje ćete ih klati i jesti, a nećete griješiti Jahvi jedući meso s krvlju.«</p><p class="pocetakParagrafa">Tako sav narod još iste noći dovede što je tko imao i to su ondje klali.  <span class="brojRetka" id="35">35</span>A Šaul podiže žrtvenik Jahvi; bijaše to prvi žrtvenik koji je podigao Jahvi.</p><p class="noviRedak"> <h4>Jonatan označen kao kriv, ali ga spašava narod</h4><p class="pocetakParagrafa"> <span class="brojRetka" id="36">36</span>Nato reče Šaul: »Pođimo još noćas u potjeru za Filistejcima i plijenimo ih dok ne svane jutro! Nećemo im ostaviti nijednoga čovjeka!« A narod mu odgovori: »Čini sve što misliš da je dobro!« Ali svećenik reče: »Pristupimo ovdje k Bogu!«  <span class="brojRetka" id="37">37</span>I Šaul upita Boga: »Moram li poći u potjeru za Filistejcima? Hoćeš li ih predati u ruke Izraelu?« Ali mu ne odgovori u onaj dan.</p><p class="pocetakParagrafa"> <span class="brojRetka" id="38">38</span>Zato Šaul reče: »Pristupite ovamo, svi narodni glavari! Ispitajte i vidite u čemu je bio današnji prestupak.  <span class="brojRetka" id="39">39</span>Jer, živoga mi Jahve, koji daje pobjedu Izraelu, ako se nađe krivnja ma i na mome sinu Jonatanu, mora umrijeti!« Ali nitko se iz naroda ne usudi odgovoriti Šaulu.</p><p class="pocetakParagrafa"> <span class="brojRetka" id="40">40</span>Šaul onda reče svemu Izraelu: »Vi stanite na jednu stranu, a ja i moj sin Jonatan stat ćemo na drugu stranu.« A narod odgovori Šaulu: »Čini ono što misliš da je dobro!«  <span class="brojRetka" id="41">41</span>Tada se Šaul pomoli: »Jahve, Bože Izraelov, zašto nisi danas odgovorio svome sluzi? Ako je krivnja na meni ili na mome sinu Jonatanu, Jahve, Bože Izraelov, daj urim; ako li je krivnja na tvom narodu Izraelu, daj tumim.« I ždrijeb pade na Šaula i Jonatana, a narod izađe slobodan.</p><p class="pocetakParagrafa"> <span class="brojRetka" id="42">42</span>Šaul nastavi: »Bacite ždrijeb između mene i moga sina Jonatana!« I ždrijeb pade na Jonatana.</p><p class="pocetakParagrafa"> <span class="brojRetka" id="43">43</span>Tada Šaul reče Jonatanu: »Priznaj mi što si učinio!« Jonatan odgovori: »Ja sam samo okusio malo meda vrškom štapa koji mi bijaše u ruci. Evo me, spreman sam umrijeti!«  <span class="brojRetka" id="44">44</span>Šaul odgovori: »Tako mi Bog učinio zlo i dodao mi drugo ako doista ne umreš, Jonatane!«</p><p class="pocetakParagrafa"> <span class="brojRetka" id="45">45</span>Ali narod reče Šaulu: »Zar da umre Jonatan, koji je izvojevao ovu veliku pobjedu u Izraelu? Ne smije to biti! Živoga nam Jahve, nijedna vlas neće pasti s njegove glave na zemlju jer je on s Bogom izvršio ovo djelo danas!« Tako ga narod izbavi te Jonatan ne pogibe.</p><p class="pocetakParagrafa"> <span class="brojRetka" id="46">46</span>Šaul odusta od potjere za Filistejcima, a Filistejci se vratiše u svoj kraj.</p><p class="noviRedak"> <h4>Osvrt na Šaulovo vladanje</h4><p class="pocetakParagrafa"> <span class="brojRetka" id="47">47</span>Kad je Šaul učvrstio svoju kraljevsku vlast nad Izraelom, okrenu ratovati protiv svih svojih neprijatelja unaokolo: protiv Moaba, protiv Amonaca, protiv Edoma, protiv Bet Rehoba, protiv kralja Sobe i protiv Filistejaca; kuda god bi se okrenuo, svuda bi pobjeđivao.  <span class="brojRetka" id="48">48</span>Dao je mnogo dokaza svoje hrabrosti, potukao je Amalečane i izbavio Izraela iz ruku onih koji su ga pljačkali.</p><p class="pocetakParagrafa"> <span class="brojRetka" id="49">49</span>Šaulovi sinovi bijahu Jonatan, Išjo i Malki-Šua, a od njegovih dviju kćeri starija se zvala Meraba, a mlađa Mikala.  <span class="brojRetka" id="50">50</span>Šaulova se žena zvala Ahinoama, a bila je kći Ahimaasova. Vojvoda njegove vojske zvao se Abner, a bio je sin Nera, Šaulova strica.  <span class="brojRetka" id="51">51</span>Jer Kiš, Šaulov otac, i Ner, Abnerov otac, bijahu sinovi Abielovi.</p><p class="pocetakParagrafa"> <span class="brojRetka" id="52">52</span>Žestok se rat vodio protiv Filistejaca svega Šaulova vijeka. Koga bi god hrabra ili bojovna čovjeka Šaul vidio, svakoga bi uzimao u svoju službu.</p></p></p></p></p></p>