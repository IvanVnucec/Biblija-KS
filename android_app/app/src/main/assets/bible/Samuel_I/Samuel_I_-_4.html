<h3>2. KOVČEG SAVEZA KOD FILISTEJACA</h3><h4>Poraz Izraelaca i zarobljenje Kovčega saveza</h4><p class="pocetakParagrafa"> <span class="brojRetka" id="1">1</span>U ono vrijeme skupiše Filistejci vojsku protiv Izraela. Izraelci iziđoše pred njih da se pobiju i utaboriše se kod Eben Haezera, dok su Filistejci udarili tabor kod Afeka.  <span class="brojRetka" id="2">2</span>Filistejci se svrstaše u bojni red protiv Izraela i nasta žestoka bitka. Izrael podleže Filistejcima: oko četiri tisuće ljudi pogibe na bojištu, na otvorenu polju.</p><p class="pocetakParagrafa"> <span class="brojRetka" id="3">3</span>Kad se narod vratio u tabor, rekoše starješine Izraelove: »Zašto je Jahve dopustio da nas Filistejci danas pobijede? Pođimo u Šilo po Kovčeg saveza Jahvina: neka dođe u našu sredinu i spasi nas iz ruku naših neprijatelja.«</p><p class="pocetakParagrafa"> <span class="brojRetka" id="4">4</span>Narod posla ljude u Šilo i donesoše odande Kovčeg saveza Jahve nad vojskama, koji stoluje nad kerubinima; oba sina Elijeva, Hofni i Pinhas, dođoše kao pratioci Kovčega.  <span class="brojRetka" id="5">5</span>Kad je Kovčeg Jahvin stigao u tabor, sav Izrael podiže gromki poklik, od kojega odjeknu zemlja.</p><p class="pocetakParagrafa"> <span class="brojRetka" id="6">6</span>Filistejci čuše taj gromki poklik i zapitaše: »Što znači taj gromki poklik u taboru Hebreja?« I shvatiše da je Kovčeg Jahvin stigao u njihov tabor.  <span class="brojRetka" id="7">7</span>Tada Filistejce obuze strah jer su govorili: »Bog je došao u tabor!« I povikaše: »Jao nama! Tako nije bilo dosad.  <span class="brojRetka" id="8">8</span>Jao nama! Tko će nas izbaviti iz ruke toga silnog Boga? To je onaj koji je udario Egipat svakojakim nevoljama.  <span class="brojRetka" id="9">9</span>Ohrabrite se i budite junaci, Filistejci, da ne postanete robovi Hebrejima kao što su oni bili robovi vama; budite junaci i borite se!«</p><p class="pocetakParagrafa"> <span class="brojRetka" id="10">10</span>Tada Filistejci zametnuše bitku, Izraelci biše potučeni i pobjegoše svaki u svoj šator. Poraz je bio silan, jer je trideset tisuća pješaka poginulo na izraelskoj strani.  <span class="brojRetka" id="11">11</span>I Kovčeg Božji bî otet, i oba sina Elijeva poginuše, Hofni i Pinhas.</p><p class="noviRedak"> <h4>Elijeva smrt</h4><p class="pocetakParagrafa"> <span class="brojRetka" id="12">12</span>Jedan Benjaminovac otrča iz bojnih redova i stiže u Šilo još istoga dana, razderanih haljina i glave posute prašinom.  <span class="brojRetka" id="13">13</span>Kad je stigao, Eli je sjedio na svojoj stolici, pokraj vrata, pazeći na cestu, jer mu je srce strepilo za Kovčeg Božji. Taj, dakle, čovjek dođe da gradu donese glas, i nasta silna vika po svem gradu.  <span class="brojRetka" id="14">14</span>Kad je Eli čuo viku, upita: »Kakva je to velika vika?« Čovjek se požuri i dođe da obavijesti Elija. –  <span class="brojRetka" id="15">15</span>A Eliju bijaše devedeset i osam godina, oči mu bijahu ukočene te ništa više nije vidio. –  <span class="brojRetka" id="16">16</span>Čovjek reče Eliju: »Dolazim s bojišta, danas sam utekao iz boja.« Tada starac zapita: »Što se dogodilo, sine?«  <span class="brojRetka" id="17">17</span>Glasnik odgovori: »Izrael je pobjegao pred Filistejcima, bio je to težak poraz za narod i još su oba tvoja sina poginula i Kovčeg je Božji otet!«</p><p class="pocetakParagrafa"> <span class="brojRetka" id="18">18</span>Kad je spomenuo Kovčeg Božji, pade Eli sa stolice nauznak kraj vrata, slomi vrat i umrije, jer je bio star čovjek i težak. Bio je sudac u Izraelu četrdeset godina.</p><p class="noviRedak"> <h4>Smrt Pinhasove žene</h4><p class="pocetakParagrafa"> <span class="brojRetka" id="19">19</span>Njegova snaha, žena Pinhasova, bijaše trudna i pred porodom. Kad je čula vijest da je otet Kovčeg Božji i da je umro njezin svekar i poginuo njezin muž, savila se i rodila jer su je najednom uhvatili trudovi.  <span class="brojRetka" id="20">20</span>Kako je bila na samrti, rekoše joj žene koje stajahu oko nje: »Budi bez brige jer si rodila sina!« Ali ona ne odgovori niti obrati misli na to.  <span class="brojRetka" id="21">21</span>Djetetu nadjenu ime Ikabod govoreći: »Otišla je slava od Izraela.« Time je mislila na oteti Kovčeg Božji i na svoga svekra i svoga muža.  <span class="brojRetka" id="22">22</span>Zato reče: »Otišla je slava od Izraela« jer je otet Kovčeg Božji.</p></p></p>