<h4>Robovi</h4><p class="pocetakParagrafa"> <span class="brojRetka" id="1">1</span>Koji su pod jarmom, robovi, neka svoje gospodare smatraju svake časti dostojnima da se ne bi pogrđivalo ime Božje i nauk.  <span class="brojRetka" id="2">2</span>A oni kojima su gospodari vjernici, neka ih ne cijene manje zato što su braća, nego neka im još više služe, jer ti koji primaju njihovo dobročinstvo vjernici su i ljubljena braća.</p><p class="noviRedak"> <h3>ZAKLJUČAK</h3><h4>Pravi i krivi učitelji</h4><p class="pocetakParagrafa">To naučavaj i preporučuj!  <span class="brojRetka" id="3">3</span>A tko drukčije naučava i ne prianja uza zdrave riječi, riječi Gospodina našega Isusa Krista, i nauk u skladu s pobožnošću,  <span class="brojRetka" id="4">4</span>nadut je, puka neznalica, samo boluje od rasprâ i rječoborstava, od kojih nastaje zavist, svađa, pogrde, zla sumnjičenja,  <span class="brojRetka" id="5">5</span>razračunavanja ljudi pokvarene pameti i lišenih istine, što pobožnost smatraju dobitkom.  <span class="brojRetka" id="6">6</span>Pa i jest dobitak velik pobožnost, zadovoljna onim što ima!  <span class="brojRetka" id="7">7</span>Ta ništa nismo donijeli na svijet te iz njega ništa ni iznijeti ne možemo!  <span class="brojRetka" id="8">8</span>Imamo li dakle hranu i odjeću, zadovoljimo se time.  <span class="brojRetka" id="9">9</span>Jer oni koji se hoće bogatiti, upadaju u napast, zamku i mnoge nerazumne i štetne požude što ljude strovaljuju u zator i propast.  <span class="brojRetka" id="10">10</span>Zaista, korijen svih zala jest srebroljublje; njemu odani, mnogi odlutaše od vjere i sami sebe isprobadaše mukama mnogima.</p><p class="noviRedak"> <h4>Usrdni poticaji Timoteju</h4><p class="pocetakParagrafa"> <span class="brojRetka" id="11">11</span>A ti se, Božji čovječe, toga kloni! Teži za pravednošću, pobožnošću, vjerom, ljubavlju, postojanošću, krotkošću!  <span class="brojRetka" id="12">12</span>Bij dobar boj vjere, osvoji vječni život na koji si pozvan i radi kojega si dao ono lijepo svjedočanstvo pred mnogim svjedocima!  <span class="brojRetka" id="13">13</span>Zapovijedam pred Bogom koji svemu život daje i pred Kristom Isusom, koji pred Poncijem Pilatom posvjedoči lijepo svjedočanstvo:  <span class="brojRetka" id="14">14</span>čuvaj Zapovijed, neokaljano i besprijekorno, do Pojavka Gospodina našega Isusa Krista.  <span class="brojRetka" id="15">15</span>Njega će u svoje vrijeme pokazati On,</p><p class="noviRedak"> </p><p class="stih1">Blaženi i jedini Vladar,</p><p class="stih1">Kralj kraljevâ i Gospodar gospodarâ,</p><p class="stih1"> <span class="brojRetka" id="16">16</span>koji jedini ima besmrtnost,</p><p class="stih1">prebiva u svjetlu nedostupnu,</p><p class="stih1">koga nitko od ljudi ne vidje</p><p class="stih1">niti ga vidjeti može.</p><p class="stih1">Njemu čast i vlast vjekovječna!</p><p class="stih1">Amen.</p><p class="noviRedak"> <h4>Bogati kršćani</h4><p class="pocetakParagrafa"> <span class="brojRetka" id="17">17</span>Onima koji su u sadašnjem svijetu bogati zapovijedaj neka ne budu bahati i neka se ne uzdaju u nesigurno bogatstvo, nego u Boga koji nam sve bogato daje na uživanje;  <span class="brojRetka" id="18">18</span>neka dobro čine, neka se bogate dobrim djelima, neka budu darežljivi, zajedničari –  <span class="brojRetka" id="19">19</span>prikupljajući sebi lijepu glavnicu za budućnost da osvoje onaj pravi život.</p><p class="noviRedak"> <h4>Završni poticaj i pozdrav</h4><p class="pocetakParagrafa"> <span class="brojRetka" id="20">20</span>Timoteju, poklad čuvaj kloneći se svjetovnoga praznoglasja i proturječjâ nekog nazovispoznanja,  <span class="brojRetka" id="21">21</span>koje su neki ispovijedali pa od vjere zastranili.</p><p class="pocetakParagrafa">Milost s vama!</p></p></p></p></p>