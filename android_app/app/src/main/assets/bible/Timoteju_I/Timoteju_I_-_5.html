<h4>Vjernici</h4><p class="pocetakParagrafa"> <span class="brojRetka" id="1">1</span>Na starca se ne otresaj, nego ga nagovaraj kao oca, mladiće kao braću,  <span class="brojRetka" id="2">2</span>starice kao majke, djevojke kao sestre – u svoj čistoći.</p><p class="noviRedak"> <h4>Udovice</h4><p class="pocetakParagrafa"> <span class="brojRetka" id="3">3</span>Udovice poštuj – one koje su zaista udovice.  <span class="brojRetka" id="4">4</span>Ako li ipak koja udovica ima djecu ili unuke, neka najprije oni znaju očitovati svoju pobožnost prema vlastitom domu i uzdarjem uzvraćati roditeljima, jer to je ugodno Bogu.  <span class="brojRetka" id="5">5</span>A ona koja je zaista udovica, posve sama, pouzdaje se u Boga, odana prošnjama i molitvama noć i dan;  <span class="brojRetka" id="6">6</span>ona, naprotiv, koja provodi lagodan život, živa je već umrla.  <span class="brojRetka" id="7">7</span>I to naglašuj da budu besprijekorne.  <span class="brojRetka" id="8">8</span>Ako li se tkogod za svoje, navlastito za ukućane, ne stara, zanijekao je vjeru i gori je od nevjernika.</p><p class="pocetakParagrafa"> <span class="brojRetka" id="9">9</span>U popis neka se unosi udovica ne mlađa od šezdeset godina, jednog muža žena,  <span class="brojRetka" id="10">10</span>koja ima svjedočanstvo dobrih djela: da je djecu odgojila, da je bila gostoljubiva, da je svetima noge prala, da je nevoljnima pomagala, da se svakom dobru djelu posvećivala.  <span class="brojRetka" id="11">11</span>Mlađe pak udovice odbijaj jer kad ih požuda odvrati od Krista, hoće se udati  <span class="brojRetka" id="12">12</span>pa zasluže osudu što su pogazile prvotnu vjernost.  <span class="brojRetka" id="13">13</span>A uz to se, obilazeći po kućama, nauče biti besposlene, i ne samo besposlene nego i brbljave i nametljive, govoreći što ne bi smjele.  <span class="brojRetka" id="14">14</span>Hoću dakle da se mlađe udaju, djecu rađaju, da budu kućevne te ne daju protivniku nikakva povoda za pogrđivanje.  <span class="brojRetka" id="15">15</span>Jer već su neke zastranile za Sotonom.  <span class="brojRetka" id="16">16</span>Ako koja vjernica ima udovicâ, neka im pomaže, a neka se ne opterećuje Crkva, da uzmogne pomoći onima koje su zaista udovice.</p><p class="noviRedak"> <h4>Prezbiteri – starješine</h4><p class="pocetakParagrafa"> <span class="brojRetka" id="17">17</span>Starješine koji su dobri predstojnici dostojni su dvostruke časti, ponajpače oni koji se trude oko Riječi i poučavanja.  <span class="brojRetka" id="18">18</span>Pismo doista veli: Volu koji vrši ne zavezuj usta! I: Vrijedan je radnik plaće svoje. <span class="brojRetka" id="19">19</span>Protiv starješine ne primaj tužbe, osim na osnovi dvaju ili triju svjedoka. <span class="brojRetka" id="20">20</span>One koji griješe, pred svima ukori da i drugi imaju straha!  <span class="brojRetka" id="21">21</span>Zaklinjem te pred Bogom i Kristom Isusom i izabranim anđelima da se toga držiš bez predrasude i ništa ne činiš po naklonosti.  <span class="brojRetka" id="22">22</span>Rukû prebrzo ni na koga ne polaži i ne budi dionikom tuđih grijeha! Sebe čistim čuvaj!  <span class="brojRetka" id="23">23</span>Ne pij više samo vode, nego uzimaj malo vina poradi želuca i čestih svojih slabosti.</p><p class="pocetakParagrafa"> <span class="brojRetka" id="24">24</span>Grijesi nekih ljúdi očiti su i prije suda, nekih pak samo nakon njega.  <span class="brojRetka" id="25">25</span>Tako su i dobra djela očita, a bila i drukčija, ne mogu se sakriti.</p></p></p>