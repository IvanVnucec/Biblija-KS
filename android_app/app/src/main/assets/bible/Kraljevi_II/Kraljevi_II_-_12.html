<h4>Joaševo kraljevanje u Judeji</h4><p class="pocetakParagrafa"> <span class="brojRetka" id="1">1</span>Joašu je bilo sedam godina kad se zakraljio.  <span class="brojRetka" id="2">2</span>Sedme godine Jehuova kraljevanja Joaš je postao kraljem i kraljevao je četrdeset godina u Jeruzalemu. Majka mu se zvala Sibja i bila je iz Beer Šebe.  <span class="brojRetka" id="3">3</span>Joaš je činio što je pravo u očima Jahve svega svog vijeka jer ga je poučavao svećenik Jojada.  <span class="brojRetka" id="4">4</span>Ali uzvišica nisu srušili i narod je svejednako prinosio žrtve i kâd na uzvišicama.</p><p class="pocetakParagrafa"> <span class="brojRetka" id="5">5</span>Joaš reče svećenicima: »Sav novac od posvećenih darova što se donosi u dom Jahvin, novac koji je nekomu nametnut procjenom i novac što ga tko od svoje volje donose u dom Jahvin  <span class="brojRetka" id="6">6</span>neka svećenici uzimaju svaki od svoga znanca i oni neka tim poprave Dom gdje god se nađe koje oštećenje.«  <span class="brojRetka" id="7">7</span>Ali u dvadeset i trećoj godini kraljevanja Joaševa svećenici nisu još popravili Doma.  <span class="brojRetka" id="8">8</span>Tada kralj Joaš pozva svećenika Jojadu i druge svećenike i reče im: »Zašto ne popravljate Dom? Odsad ne smijete više sebi uzimati novac od svojih znanaca, nego ga morate dati za popravak Doma.«  <span class="brojRetka" id="9">9</span>Svećenici pristadoše da ne uzimaju novac od naroda, ali ni Doma da ne popravljaju.</p><p class="pocetakParagrafa"> <span class="brojRetka" id="10">10</span>Tada svećenik Jojada uze kovčeg, proreza rupu na zaklopcu i stavi ga uza žrtvenik, zdesna od ulaza u dom Jahvin. Svećenici, čuvari praga, stavljali su u nj sav novac sabran u domu Jahvinu.  <span class="brojRetka" id="11">11</span>Kad bi se vidjelo da u kovčegu ima mnogo novaca, došao bi kraljev tajnik s velikim svećenikom te bi prebrojili i zavezali novac koji se nalazio u domu Jahvinu.  <span class="brojRetka" id="12">12</span>Prebrojeni novac uručivao se upraviteljima poslova oko popravka doma Jahvina, a oni su isplaćivali drvodjeljama i graditeljima koji su radili u domu Jahvinu  <span class="brojRetka" id="13">13</span>i zidarima i klesačima kamena, i za nabavu drveta i tesanog kamena određena za popravak doma Jahvina, ukratko: za troškove oko popravka Doma.  <span class="brojRetka" id="14">14</span>Ali u domu Jahvinu nisu se pravile srebrne čaše, ni noževi, ni plitice, ni trube, niti bilo kakav predmet od zlata ili srebra za novac koji je darovan,  <span class="brojRetka" id="15">15</span>nego su ga davali radnicima koje su najmili za popravak Jahvina doma.  <span class="brojRetka" id="16">16</span>Nije se tražio obračun od ljudi kojima su predavali novac da ga daju radnicima, jer su oni radili savjesno.  <span class="brojRetka" id="17">17</span>Novac naknadnice i okajnice nije se unosio u dom Jahvin, nego je pripao svećenicima.</p><p class="pocetakParagrafa"> <span class="brojRetka" id="18">18</span>Tada Hazael, aramejski kralj, pođe u rat protiv Gata i osvoji ga. Zatim odluči poći protiv Jeruzalema.  <span class="brojRetka" id="19">19</span>Joaš, judejski kralj, uze sve posvećene darove koje su posvetili judejski kraljevi, njegovi oci: Jošafat, Joram i Ahazja, sve što je sâm prikazao i sve zlato koje se našlo u riznicama doma Jahvina i kraljevskog dvora. Sve to posla Hazaelu, aramejskom kralju, i tako se ovaj udalji od Jeruzalema.  <span class="brojRetka" id="20">20</span>Ostala povijest Joaševa i sve što je učinio, zar sve to nije zapisano u knjizi Ljetopisa kraljeva judejskih?  <span class="brojRetka" id="21">21</span>Njegovi časnici ustadoše i skovaše zavjeru; ubiše Joaša u Bet Milu kad je u nj silazio.  <span class="brojRetka" id="22">22</span>Njegovi časnici Jozakar, sin Šimatov, i Jozabad, sin Šomerov, zadaše mu smrtni udarac. Pokopali su ga kraj njegovih otaca u Davidovu gradu, a njegov sin Amasja zakralji se mjesto njega.</p>