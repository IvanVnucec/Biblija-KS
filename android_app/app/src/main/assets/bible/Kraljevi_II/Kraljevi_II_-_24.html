<p class="pocetakParagrafa"> <span class="brojRetka" id="1">1</span>U njegovo je vrijeme došao Nabukodonozor, kralj babilonski, i Jojakim mu je bio podložan tri godine, zatim se ponovno pobunio protiv njega.  <span class="brojRetka" id="2">2</span>Ovaj pak posla protiv njega kaldejske pljačkaške čete, aramejske, moapske i amonske, sve ih posla protiv Judeje da je opustoše, potvrđujući riječ koju je Jahve bio objavio po slugama svojim prorocima.  <span class="brojRetka" id="3">3</span>To se dogodilo Judeji prema prijetnji Jahvinoj da će je istrijebiti ispred svoga lica zbog grijeha Manašeovih: zbog svega što je Manaše učinio  <span class="brojRetka" id="4">4</span>i zbog nedužne krvi koju je prolio, natopio Jeruzalem krvlju nedužnom. Jahve nije htio oprostiti.</p><p class="pocetakParagrafa"> <span class="brojRetka" id="5">5</span>Ostala povijest Jojakimova i sve što je učinio, zar sve to nije zapisano u knjizi Ljetopisa judejskih kraljeva?  <span class="brojRetka" id="6">6</span>Jojakim je počinuo kraj svojih otaca, a njegov sin Jojakin zavlada mjesto njega.</p><p class="pocetakParagrafa"> <span class="brojRetka" id="7">7</span>Egipatski kralj nije više izlazio iz zemlje, jer je babilonski kralj osvojio od Egipatskog potoka do rijeke Eufrata sve što je pripadalo egipatskom kralju.</p><p class="noviRedak"> <h4>Uvod u Jojakinovo kraljevanje</h4><p class="pocetakParagrafa"> <span class="brojRetka" id="8">8</span>Jojakinu je bilo osamnaest godina kad se zakraljio i kraljevao je tri mjeseca u Jeruzalemu. Materi mu je bilo ime Nehušta, kći Elnatana, i bila je iz Jeruzalema.  <span class="brojRetka" id="9">9</span>On je činio što je zlo u očima Jahvinim, sve kao što je činio i njegov otac.</p><p class="noviRedak"> <h4>Prvo sužanjstvo</h4><p class="pocetakParagrafa"> <span class="brojRetka" id="10">10</span>U ono vrijeme krenu ljudstvo babilonskog kralja Nabukodonozora protiv Jeruzalema i grad je bio opkoljen.  <span class="brojRetka" id="11">11</span>Dođe i babilonski kralj Nabukodonozor da napadne grad, dok ga je njegovo ljudstvo opsjedalo.  <span class="brojRetka" id="12">12</span>Tada je judejski kralj Jojakin izišao pred babilonskoga kralja: on, njegova majka, njegove sluge, njegove vojskovođe i dvorani, a babilonski kralj zarobi ga – osme godine svoga kraljevanja.  <span class="brojRetka" id="13">13</span>On je odnio sve iz riznice doma Jahvina i iz riznica kraljevskog dvora i razbio je sve zlatne predmete koje je Salomon, kralj Izraela, načinio za svetište Jahvino. Tako se ispunila riječ Jahvina.  <span class="brojRetka" id="14">14</span>Odveo je u progonstvo sav Jeruzalem, sve vojskovođe i sve vrsne ratnike, oko deset tisuća prognanika, sa svim kovačima i bravarima. Jedino je preostao najsiromašniji narod zemlje.  <span class="brojRetka" id="15">15</span>Odveo je Jojakina u Babilon; tako isto i kraljevu majku i sve žene kraljeve, njegove dvorane, plemenitaše zemlje, sve ih je odveo iz Jeruzalema u progonstvo u Babilon.  <span class="brojRetka" id="16">16</span>Sve sposobne ljude, njih sedam tisuća na broju; kovače i bravare, tisuću na broju; sve ljude sposobne za boj, sve ih je kralj babilonski odveo u Babilon, u sužanjstvo.  <span class="brojRetka" id="17">17</span>Babilonski je kralj postavio za kralja mjesto Jojakina njegova strica Mataniju, ali mu je promijenio ime u Sidkija.</p><p class="noviRedak"> <h4>Uvod u Sidkijino kraljevanje u Judeji</h4><p class="pocetakParagrafa"> <span class="brojRetka" id="18">18</span>Sidkiji je bila dvadeset i jedna godina kad se zakraljio, a kraljevao je jedanaest godina u Jeruzalemu. Materi mu bijaše ime Hamitala, kći Jeremije, i bila je iz Libne.  <span class="brojRetka" id="19">19</span>Činio je što je zlo u očima Jahvinim, sve kao što je činio Jojakin.  <span class="brojRetka" id="20">20</span>To je zadesilo Jeruzalem i Judu zbog gnjeva Jahvina; Jahve ih napokon i odbaci ispred lica svoga.</p><p class="pocetakParagrafa">Sidkija se pobuni protiv babilonskog kralja.</p></p></p></p>