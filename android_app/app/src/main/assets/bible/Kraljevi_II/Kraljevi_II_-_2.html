<h2>VI. ELIZEJEVO DOBA</h2><h3>1. POČECI</h3><h4>Uznesenje Ilijino. Njegov nasljednik Elizej</h4><p class="pocetakParagrafa"> <span class="brojRetka" id="1">1</span>Evo što se dogodilo kad je Jahve uznio Iliju na nebo u vihoru: Ilija i Elizej pošli iz Gilgala.  <span class="brojRetka" id="2">2</span>I reče Ilija Elizeju: »Ostani ovdje jer me Jahve šalje do Betela.« Elizej odgovori: »Života mi Jahvina i tvoga: ja te neću ostaviti!« I siđoše do Betela.  <span class="brojRetka" id="3">3</span>A proročki sinovi koji su boravili u Betelu iziđoše Elizeju ususret i rekoše mu: »Znaš li da će danas Jahve uzeti tvoga gospodara iznad tvoje glave?« On reče: »I ja to znam; tiho!«  <span class="brojRetka" id="4">4</span>Ilija mu reče: »Elizeju! Ostani ipak ovdje jer me Jahve šalje do Jerihona.« Ali on odgovori: »Života mi Jahvina i tvoga: ja te neću ostaviti!« I uđoše u Jerihon.  <span class="brojRetka" id="5">5</span>Proročki sinovi koji su živjeli u Jerihonu priđoše Elizeju i rekoše mu: »Znaš li da će danas Jahve uzeti tvoga gospodara iznad tvoje glave?« On reče: »I ja to znam; tiho!«  <span class="brojRetka" id="6">6</span>Ilija mu reče: »Ostani ipak ovdje jer me Jahve šalje do Jordana.« Ali on odgovori: »Života mi Jahvina i tvoga: ja te neću ostaviti!« I tako pođoše obojica.</p><p class="pocetakParagrafa"> <span class="brojRetka" id="7">7</span>I pedeset proročkih sinova pođe i zaustavi se podalje, dok su se njih dvojica zadržala na obali Jordana.  <span class="brojRetka" id="8">8</span>Tada Ilija uze svoj ogrtač, smota ga i udari njime po vodi, a voda se razdijeli na dvije strane. I obojica prijeđoše po suhu.  <span class="brojRetka" id="9">9</span>A kad prijeđoše, Ilija će Elizeju: »Traži što da ti još učinim prije nego što budem uznesen ispred tebe!« A Elizej odgovori: »Neka mi u dio padne obilje tvoga duha!«  <span class="brojRetka" id="10">10</span>Ilija odgovori: »Mnogo tražiš: ako me budeš vidio kad budem uznesen ispred tebe, bit će ti tako; ako pak ne budeš vidio, neće ti biti.«  <span class="brojRetka" id="11">11</span>I dok su tako išli i razgovarali, gle: ognjena kola i ognjeni konji stadoše među njih i Ilija u vihoru uziđe na nebo.  <span class="brojRetka" id="12">12</span>Elizej je gledao i vikao: »Oče moj, oče moj! Kola Izraelova i konjanici njegovi!« I više ga nije vidio. Uze tada svoje haljine i razdera ih nadvoje.  <span class="brojRetka" id="13">13</span>I podiže Ilijin plašt, koji bijaše pao s njega, te se vrati i zaustavi se na obali Jordana.</p><p class="pocetakParagrafa"> <span class="brojRetka" id="14">14</span>Uze onda Ilijin plašt i udari po vodi govoreći: »Gdje je Jahve, Bog Ilijin?« I kad udari po vodi, ona se razdijeli na dvije strane i Elizej prijeđe.</p><p class="pocetakParagrafa"> <span class="brojRetka" id="15">15</span>Proročki su sinovi to sa strane vidjeli pa rekoše: »Duh je Ilijin počinuo na Elizeju!« I krenuše mu ususret, baciše se pred njim na zemlju  <span class="brojRetka" id="16">16</span>i rekoše mu: »Evo ovdje s tvojim slugama pedeset junaka. Dopusti im da idu tražiti tvoga gospodara; možda ga je Duh Jahvin uzdigao i bacio na koju goru ili u kakvu dolinu.« On im odgovori: »Ne šaljite nikoga.«  <span class="brojRetka" id="17">17</span>Ali kako su oni svejednako navaljivali, reče im: »Pošaljite!« I poslaše pedesetoricu; tražili su ga tri dana, ali ga nisu našli.  <span class="brojRetka" id="18">18</span>Vratiše se Elizeju, koji je ostao u Jerihonu, i on im reče: »Nisam li vam rekao: ‘Nemojte ići!’?«</p><p class="noviRedak"> <h4>Dva čuda Elizejeva</h4><p class="pocetakParagrafa"> <span class="brojRetka" id="19">19</span>Ljudi iz grada rekoše Elizeju: »Lijepo je u gradu, kako to može vidjeti i naš gospodar, ali je voda loša i zemlja neplodna.«  <span class="brojRetka" id="20">20</span>On reče: »Donesite mi novu zdjelu i metnite soli u nju!« I oni mu je donesoše.  <span class="brojRetka" id="21">21</span>On tada ode na izvor, baci u nj soli i reče: »Ovako govori Jahve: ‘Ozdravljam ovu vodu. Neće od nje više biti ni smrti ni neplodnosti.’«  <span class="brojRetka" id="22">22</span>I voda postade zdrava i takva je do današnjeg dana, po riječi koju je izrekao Elizej.</p><p class="pocetakParagrafa"> <span class="brojRetka" id="23">23</span>Odatle je uzašao u Betel. Dok je išao putem, dječaci bijahu izišli iz grada i rugahu mu se govoreći: »Hodi, ćelo! Hodi, ćelo!«  <span class="brojRetka" id="24">24</span>On se obazre, pogleda ih i prokle ih u ime Jahvino. I odmah iziđoše dva medvjeda iz šume i rastrgaše četrdeset i dvoje djece.  <span class="brojRetka" id="25">25</span>Odatle ode on na goru Karmel, a odande se vrati u Samariju.</p></p>