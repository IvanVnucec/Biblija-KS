<h4>Uništenje izraelske kraljevske obitelji</h4><p class="pocetakParagrafa"> <span class="brojRetka" id="1">1</span>U Samariji bijaše sedamdeset Ahabovih sinova. Jehu napisa pismo i posla ga u Samariju zapovjednicima grada, starješinama i skrbnicima Ahabove djece. Kazivaše u njemu:  <span class="brojRetka" id="2">2</span>»Sada, kad vam stigne ovo pismo – vi, u kojih su sinovi vašeg gospodara, koji imate kola i konje, tvrde gradove i oružje –  <span class="brojRetka" id="3">3</span>pogledajte koji je između sinova vašeg gospodara najbolji i najdostojniji, pa ga postavite na prijestolje njegova oca i borite se za dom svoga gospodara.«</p><p class="pocetakParagrafa"> <span class="brojRetka" id="4">4</span>Ali se oni veoma uplašiše i rekoše: »Eto, dva mu kralja nisu mogla odoljeti, kako ćemo mu mi odoljeti?«  <span class="brojRetka" id="5">5</span>Upravitelj dvora, zapovjednik grada, starješine i skrbnici poručiše ovo Jehuu: »Mi smo tvoje sluge, činit ćemo sve što nam budeš naredio; kraljem proglašavati nećemo nikoga. Čini što misliš da je dobro.«</p><p class="pocetakParagrafa"> <span class="brojRetka" id="6">6</span>Jehu im napisa drugo pismo i u njemu reče: »Ako ste za mene i želite me slušati, uzmite glave ljudi, sinova svoga gospodara, i potražite me sutra u ovo doba u Jizreelu.« Sedamdeset je naime kraljevih sinova bilo kod uglednih građana koji su ih odgajali.  <span class="brojRetka" id="7">7</span>I kad im je stiglo ovo pismo, uzeli su kraljeve sinove i pobili ih svih sedamdeset. Njihove su glave metnuli u košare i poslali su ih njemu u Jizreel.</p><p class="pocetakParagrafa"> <span class="brojRetka" id="8">8</span>Glasnik dođe i javi mu: »Donijeli su glave kraljevih sinova.« On reče: »Stavite ih do sutra kod ulaznih vrata, u dvije hrpe.«  <span class="brojRetka" id="9">9</span>Ujutro iziđe, stade i reče svomu narodu: »Vi ste pravedni! Ja sam se urotio protiv svoga gospodara i ja sam ga ubio, ali tko pobi sve ove?  <span class="brojRetka" id="10">10</span>Znajte, dakle, da nije izostala nijedna riječ koju reče Jahve o obitelji Ahabovoj; nego je Jahve izvršio sve što je rekao preko sluge svoga Ilije.«  <span class="brojRetka" id="11">11</span>I Jehu pobi sve koji su u Jizreelu ostali iz kuće Ahabove, sve velikaše njegove, pouzdanike i svećenike njegove. Nije poštedio nikoga.</p><p class="noviRedak"> <h4>Pokolj Ahazjine braće</h4><p class="pocetakParagrafa"> <span class="brojRetka" id="12">12</span>Potom usta Jehu i pođe u Samariju. Kad je bio na cesti kod Bet Ekeda pastirskoga,  <span class="brojRetka" id="13">13</span>nađe braću judejskog kralja Ahazje te ih upita: »Tko ste?« Oni mu odgovoriše: »Mi smo braća Ahazjina, a silazimo da pozdravimo sinove kraljeve i sinove kraljičine.«  <span class="brojRetka" id="14">14</span>Tada zapovjedi: »Pohvatajte ih žive!« I žive ih pohvataše i pobiše ih na studencu kod Bet Ekeda, njih četrdeset i dvojicu. Nije ostavio ni jednoga od njih.</p><p class="noviRedak"> <h4>Jehu i Jonadab</h4><p class="pocetakParagrafa"> <span class="brojRetka" id="15">15</span>Otišavši odatle, nađe Jonadaba, sina Rekabova, koji mu je dolazio ususret. On ga pozdravi i reče mu: »Je li tvoje srce iskreno prema mome, kao što je moje prema tvome srcu?« Jonadab odgovori: »Jest.« – »Ako je tako, daj mi ruku.« Jonadab mu pruži ruku i Jehu ga posadi kraj sebe na kola.  <span class="brojRetka" id="16">16</span>I reče mu: »Hodi sa mnom, divit ćeš se mojoj revnosti za Jahvu.« I odvede ga na svojim kolima.  <span class="brojRetka" id="17">17</span>Ušao je u Samariju i poubijao sve preživjele iz obitelji Ahabove u Samariji. Sve ih je iskorijenio po riječi koju Jahve bijaše rekao Iliji.</p><p class="noviRedak"> <h4>Pokolj Baalovih vjernika i rušenje njegova hrama</h4><p class="pocetakParagrafa"> <span class="brojRetka" id="18">18</span>Jehu je sakupio sav narod i rekao mu: »Ahab je malo poštivao Baala; Jehu će ga više poštivati.  <span class="brojRetka" id="19">19</span>Sada mi pozovite sve proroke Baalove, sve njegove sluge i sve njegove svećenike, neka ni jedan ne izostane, jer ću žrtvovati veliku žrtvu Baalu. Tko izostane, izgubit će život.« Jehu je radio lukavo, da bi uništio Baalove vjernike.  <span class="brojRetka" id="20">20</span>Jehu reče: »Sazovite svečani zbor Baalu.« I sazvaše ga.</p><p class="pocetakParagrafa"> <span class="brojRetka" id="21">21</span>Jehu je nato poslao glasnike po svem Izraelu i došli su svi Baalovi vjernici: nije bilo ni jednoga da bi izostao. Skupili su se u Baalov hram, koji se ispunio od jednoga zida do drugoga.  <span class="brojRetka" id="22">22</span>Jehu reče čuvaru haljina: »Iznesi haljine svim Baalovim vjernicima.« I iznese im haljine.  <span class="brojRetka" id="23">23</span>Jehu uđe u hram Baalov s Jonadabom, sinom Rekabovim, i reče Baalovim vjernicima: »Provjerite dobro da nema ovdje među vama Jahvina sluge, nego samih Baalovih vjernika.«  <span class="brojRetka" id="24">24</span>I pođe žrtvovati klanice i paljenice.</p><p class="pocetakParagrafa">Ali je Jehu postavio vani osamdeset svojih ljudi i rekao im: »Ako koji od vas pusti da utekne i jedan od ovih ljudi što ih predajem u vaše ruke, svojim će životom platiti njegov život.«  <span class="brojRetka" id="25">25</span>Kad je Jehu završio prinos paljenice, naredi tjelesnoj straži i dvoranima: »Uđite, pobijte ih! Nitko neka ne iziđe!« Tjelesna straža i dvorani uđoše, pobiše ih oštricom mača i prodriješe sve do svetišta Baalova hrama.  <span class="brojRetka" id="26">26</span>Iznesoše Baalov lik iz hrama i spališe ga.  <span class="brojRetka" id="27">27</span>Raskopaše žrtvenik Baalov, srušiše i hram Baalov i pretvoriše ga u jame za nečist, koje su ostale do danas.</p><p class="noviRedak"> <h4>Kraljevanje Jehuovo u Izraelu</h4><p class="pocetakParagrafa"> <span class="brojRetka" id="28">28</span>Tako je Jehu istrijebio Baala iz Izraela.  <span class="brojRetka" id="29">29</span>Ali se Jehu nije okrenuo od grijeha Jeroboama, sina Nebatova, kojima je zavodio Izraela, od zlatnih telaca u Betelu i Danu.  <span class="brojRetka" id="30">30</span>Jahve je rekao Jehuu: »Zato što si dobro izvršio ono što mi je po volji i što si učinio sve što sam nosio u srcu protiv kuće Ahabove, tvoji će sinovi sve do četvrtoga koljena sjediti na prijestolju Izraelovu.«  <span class="brojRetka" id="31">31</span>Ali Jehu nije vjerno i svim srcem svojim slijedio zakon Jahve, Boga Izraelova. Nije se odvratio od grijeha kojima je Jeroboam zavodio Izraela.</p><p class="pocetakParagrafa"> <span class="brojRetka" id="32">32</span>U ono je vrijeme Jahve počeo krnjiti zemlju izraelsku, i Hazael se tukao s Izraelcima na svom području,  <span class="brojRetka" id="33">33</span>od Jordana prema sunčevu izlasku, u svoj zemlji Gileadu, u zemlji Gadovoj, Rubenovoj i Manašeovoj, sve od Aroera na obali Arnona do Gileada i Bašana.  <span class="brojRetka" id="34">34</span>Ostala povijest Jehuova, sve što je učinio, sva njegova djela, zar to nije zapisano u knjizi Ljetopisa kraljeva izraelskih?  <span class="brojRetka" id="35">35</span>Počinuo je kraj svojih otaca i pokopaše ga u Samariji. Joahaz, sin njegov, zakralji se mjesto njega.  <span class="brojRetka" id="36">36</span>Jehu je vladao u Samariji nad Izraelom dvadeset i osam godina.</p></p></p></p></p>