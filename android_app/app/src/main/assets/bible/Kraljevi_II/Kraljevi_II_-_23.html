<h4>Svečano čitanje Zakona</h4><p class="pocetakParagrafa"> <span class="brojRetka" id="1">1</span>Tada kralj posla da se saberu kod njega sve judejske i jeruzalemske starješine.  <span class="brojRetka" id="2">2</span>Kralj potom uzađe u Dom Jahvin s Judejcima, Jeruzalemcima, svećenicima i prorocima i sa svim narodom, od najmanjega do najvećega. I pročita im sve riječi Knjige Saveza koja je nađena u domu Jahvinu.  <span class="brojRetka" id="3">3</span>Kralj, stojeći na svome mjestu, obnovi pred Jahvom savez da će slijediti Jahvu i držati se njegovih zapovijedi, pouka i uredaba svim srcem i svom dušom da bi ispunio sve stavke toga Saveza zapisane u ovoj knjizi. Sav je narod stupio u Savez.</p><p class="noviRedak"> <h4>Vjerska obnova u Judeji</h4><p class="pocetakParagrafa"> <span class="brojRetka" id="4">4</span>Kralj je zapovjedio velikom svećeniku Hilkiji, svećenicima drugog reda i čuvarima hramskog praga da iz svetišta Jahvina iznesu sve bogoslužne predmete što bijahu načinjeni za Baala, za Ašeru i za svu nebesku vojsku. Odredio je da sve to spale izvan Jeruzalema u poljima kidronskim, a pepeo je odnio u Betel.  <span class="brojRetka" id="5">5</span>Uklonio je lažne svećenike koje su judejski kraljevi postavili da pale kâd na uzvišicama, u gradovima judejskim i u okolici Jeruzalema; i one koji su palili kâd Baalu, Suncu, Mjesecu, zvijezdama i svoj vojsci nebeskoj.  <span class="brojRetka" id="6">6</span>Izvan Jeruzalema iznio je iz doma Jahvina, u dolinu kidronsku, Ašeru i spalio ju je u dolini kidronskoj, satro u prah, a prah bacio na groblje sinova pučkih.  <span class="brojRetka" id="7">7</span>Razorio je stanove posvećenih bludnica koji su bili u domu Jahvinu i u kojima su žene tkale haljine Ašeri.</p><p class="pocetakParagrafa"> <span class="brojRetka" id="8">8</span>Iz svih judejskih gradova doveo je svećenike i oskvrnuo je uzvišice gdje su ti svećenici prinosili kâd, od Gebe do Beer Šebe. Zatim je srušio uzvišice pred vratima, one koje su bile na ulazu vrata Jošue, upravitelja grada, nalijevo kad se prilazi gradskim vratima.  <span class="brojRetka" id="9">9</span>Isto tako svećenici uzvišica nisu mogli uzlaziti žrtveniku Jahvinu u Jeruzalemu, ali su jeli kruhove bez kvasa među svojom braćom.  <span class="brojRetka" id="10">10</span>Oskvrnuo je Tofet u dolini Ben Hinom, kako nitko ne bi svoga sina ili kćerku provodio kroz oganj u čast Moleku.  <span class="brojRetka" id="11">11</span>Razagnao je konje koje su judejski kraljevi prinijeli Suncu na ulazu u dom Jahvin, kraj sobe dvoranina Netan Meleka, koja se nalazila u blizini, i spalio je u ognju sunčana kola.  <span class="brojRetka" id="12">12</span>Žrtvenike na krovu koje bijahu sagradili judejski kraljevi i one koje je sagradio Manaše u oba predvorja Hrama Jahvina, kralj je srušio, uklonio ih odatle i bacio njihov prah u dolinu kidronsku.  <span class="brojRetka" id="13">13</span>Uzvišice koje su bile sučelice Jeruzalemu, na južnom dijelu Maslinske gore, i koje je izraelski kralj Salomon bio sagradio Aštarti, sramoti sidonskoj, Kemošu, sramoti moapskoj, i Milkomu, nakazi amonskoj – sve ih je kralj oskvrnuo.  <span class="brojRetka" id="14">14</span>Razbio je stupove, iskorijenio ašere i njihova je mjesta ispunio ljudskim kostima.</p><p class="noviRedak"> <h4>Proširenje obnove na staro sjeverno kraljevstvo</h4><p class="pocetakParagrafa"> <span class="brojRetka" id="15">15</span>Isto tako i žrtvenik u Betelu, uzvišicu koju je sagradio Jeroboam, sin Nebatov, koji je naveo Izraela na grijeh, kralj je srušio, oborio žrtvenik i tu uzvišicu, satro kamenje u prah, spalio ašere.  <span class="brojRetka" id="16">16</span>A kad se Jošija okrenuo i vidio grobove koji bijahu ondje na gori, posla da se sakupe kosti iz onih grobova i spali ih na žrtveniku. Tako ga je oskvrnuo, izvršavajući riječ Jahvinu, koju je objavio čovjek Božji (dok je Jeroboam bio na žrtveniku za vrijeme svečanosti). Okrenuvši se, Jošija baci oči na grob čovjeka Božjeg koji je objavio sve to  <span class="brojRetka" id="17">17</span>i upita: »Kakav je ono spomenik što ga vidim?« Ljudi iz grada odgovoriše mu: »To je grob čovjeka Božjeg koji je došao iz Judeje i koji je prorekao sve ovo što si ti učinio s betelskim žrtvenikom.«  <span class="brojRetka" id="18">18</span>»Pustite ga na miru«, reče kralj, »i neka nitko ne dira njegove kosti.« Tako su ostale njegove kosti netaknute s kostima proroka koji je došao iz Samarije.</p><p class="pocetakParagrafa"> <span class="brojRetka" id="19">19</span>Jošija je jednako razorio sve hramove uzvišica koje su izraelski kraljevi sagradili po gradovima Samarije da bi srdili Jahvu i učinio je s njima kao što je učinio u Betelu.  <span class="brojRetka" id="20">20</span>Sve svećenike uzvišica poklao je na žrtvenicima; na njima je spalio i ljudske kosti. Potom se vratio u Jeruzalem.</p><p class="noviRedak"> <h4>Svetkovanje Pashe</h4><p class="pocetakParagrafa"> <span class="brojRetka" id="21">21</span>Kralj naredi svemu narodu: »Svetkujte Pashu u čast Jahve, Boga svoga, po običaju koji je zapisan u ovoj Knjizi Saveza.«  <span class="brojRetka" id="22">22</span>Takva se Pasha nije svetkovala od vremena sudaca koji su sudili Izraelu i za sve vrijeme kraljeva izraelskih i judejskih.  <span class="brojRetka" id="23">23</span>Samo je osamnaeste godine kraljevanja Jošijina svetkovana takva Pasha u čast Jahve, u Jeruzalemu.</p><p class="noviRedak"> <h4>Zaključak o vjerskoj obnovi</h4><p class="pocetakParagrafa"> <span class="brojRetka" id="24">24</span>Osim toga, sve bajače i sve vračare, sve kućne bogove i idole i sve sramote koje se mogu vidjeti u zemlji judejskoj i Jeruzalemu – sve je to Jošija uklonio da izvrši riječi Zakona, zapisane u knjizi koju je našao Hilkija, svećenik doma Jahvina.  <span class="brojRetka" id="25">25</span>Nije bilo prije njega takva kralja koji se obratio Jahvi svim srcem svojim, svom dušom svojom i svom snagom svojom, u svemu vjeran Zakonu Mojsijevu, a ni poslije njega nije mu bilo ravna.  <span class="brojRetka" id="26">26</span>Ipak Jahve nije odustao od plamena svoga velikoga gnjeva kojim je uskipio protiv Judejaca zbog svih izazova kojima ga je Manaše ljutio.  <span class="brojRetka" id="27">27</span>Jahve je odlučio: »Maknut ću Judejce ispred sebe kao što sam maknuo Izraela; odbacit ću ovaj grad koji sam izabrao, Jeruzalem, i Dom o kojem rekoh: ‘Tu će biti ime moje.’«</p><p class="noviRedak"> <h4>Svršetak Jošijina kraljevanja</h4><p class="pocetakParagrafa"> <span class="brojRetka" id="28">28</span>Ostala povijest Jošijina i sve što je učinio, zar sve to nije zapisano u knjizi Ljetopisa judejskih kraljeva?  <span class="brojRetka" id="29">29</span>U njegovo je vrijeme faraon Neko, egipatski kralj, krenuo protiv asirskoga kralja na rijeci Eufratu. Kralj Jošija pošao je preda nj, ali ga on ubi u Megidu, pri prvom susretu.  <span class="brojRetka" id="30">30</span>Sluge njegove prenesoše mu tijelo kolima iz Megida, odvezoše ga u Jeruzalem i sahraniše u njegovoj grobnici. Sav narod zemlje primi Joahaza, sina Jošijina; pomazaše ga i proglasiše kraljem namjesto njegova oca.</p><p class="noviRedak"> <h3>4. RUŠEVINE JERUZALEMA</h3><h4>Joahazovo kraljevanje u Judeji</h4><p class="pocetakParagrafa"> <span class="brojRetka" id="31">31</span>Joahazu bijahu dvadeset i tri godine kad se zakraljio. Kraljevao je tri mjeseca u Jeruzalemu. Njegova se majka zvala Hamitah, kći Jeremije, i bila je iz Libne.  <span class="brojRetka" id="32">32</span>On je činio što je zlo u očima Jahvinim, sve kao što su činili oci njegovi.  <span class="brojRetka" id="33">33</span>Faraon Neko bacio ga je u okove u Ribli, na području Hamata, da ne vlada u Jeruzalemu i udario je na zemlju danak od stotinu talenata srebra i deset talenata zlata.  <span class="brojRetka" id="34">34</span>Faraon Neko postavio je za kralja Elijakima, sina Jošijina, na mjesto njegova oca Jošije. I ime mu je promijenio u Jojakim. A Joahaza je uzeo i odveo u Egipat te on umrije ondje.  <span class="brojRetka" id="35">35</span>Jojakim je dao faraonu srebro i zlato, ali je nametnuo zemlji porez da bi smogao svotu koju je faraon zahtijevao. Svakome je nametnuo prema njegovu stanju, uzimao srebro i zlato koje je morao davati faraonu Neku.</p><p class="noviRedak"> <h4>Jojakimovo kraljevanje u Judeji</h4><p class="pocetakParagrafa"> <span class="brojRetka" id="36">36</span>Jojakimu je bilo dvadeset i pet godina kad je postao kraljem i kraljevao je jedanaest godina u Jeruzalemu. Materi mu je bilo ime Zebida, kći Pedajina, i bila je iz Rume.  <span class="brojRetka" id="37">37</span>On je činio što je zlo u očima Jahvinim, sve kao što su činili i oci njegovi.</p><p class="noviRedak"> </p></p></p></p></p></p></p></p>