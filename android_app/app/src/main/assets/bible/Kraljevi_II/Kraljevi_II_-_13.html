<h4>Joahazovo kraljevanje u Izraelu</h4><p class="pocetakParagrafa"> <span class="brojRetka" id="1">1</span>Dvadeset i treće godine kraljevanja judejskog kralja Joaša, sina Ahazjina, postade Joahaz, sin Jehuov, izraelskim kraljem u Samariji. Kraljevao je sedamnaest godina.  <span class="brojRetka" id="2">2</span>On je činio što je zlo u očima Jahvinim i poveo se za grijesima Jeroboama, sina Nebatova, koji je zavodio Izraela. Od njih nije odstupao.</p><p class="pocetakParagrafa"> <span class="brojRetka" id="3">3</span>Tada Jahve uskipje gnjevom na Izraela i predade ga u ruke aramejskog kralja Hazaela i u ruke Ben-Hadada, sina Hazaelova, za sve ono vrijeme.  <span class="brojRetka" id="4">4</span>Ali je Joahaz ublažio lice Jahvino i Jahve ga je uslišio, jer je vidio nevolju koju je aramejski kralj nanosio Izraelu.  <span class="brojRetka" id="5">5</span>Jahve je dao Izraelu izbavitelja koji ga je izbavio od ruke aramejske te su Izraelci živjeli u svojim šatorima kao i prije.  <span class="brojRetka" id="6">6</span>Ali nisu odstupali od grijeha kojim Jeroboam bijaše zaveo Izraela: ustrajali su u njemu, pa i ašere ostadoše u Samariji.  <span class="brojRetka" id="7">7</span>Jahve je ostavio Joahazu samo pedeset konjanika kao vojsku, deset bojnih kola i deset tisuća pješaka; kralj aramejski bijaše ih uništio i zgazio ih kao prah u vršidbi.</p><p class="pocetakParagrafa"> <span class="brojRetka" id="8">8</span>Ostala povijest Joahazova, sve što je učinio i poduzimao, zar sve to nije zapisano u knjizi Ljetopisa kraljeva izraelskih?  <span class="brojRetka" id="9">9</span>Joahaz je počinuo sa svojim ocima i bî pokopan u Samariji, a njegov sin Joaš zakralji se mjesto njega.</p><p class="noviRedak"> <h4>Joaševo kraljevanje u Izraelu</h4><p class="pocetakParagrafa"> <span class="brojRetka" id="10">10</span>Trideset i sedme godine kraljevanja judejskoga kralja Joaša postade Joaš, sin Joahazov, izraelskim kraljem u Samariji; kraljevao je šesnaest godina.  <span class="brojRetka" id="11">11</span>Činio je što je zlo u očima Jahvinim. Nije odstupao od grijeha Jeroboama, sina Nebatova, koji je zaveo Izraela. Za njim se poveo.</p><p class="pocetakParagrafa"> <span class="brojRetka" id="12">12</span>Ostala povijest Joaševa, sve što je učinio, junaštva njegova, kako je ratovao s Amasjom, judejskim kraljem, zar sve to nije zapisano u knjizi Ljetopisa kraljeva izraelskih?  <span class="brojRetka" id="13">13</span>Joaš je počinuo sa svojim ocima, a Jeroboam se popeo na njegovo prijestolje. Joaša pokopaše u Samariji uz izraelske kraljeve.</p><p class="noviRedak"> <h4>Smrt Elizejeva</h4><p class="pocetakParagrafa"> <span class="brojRetka" id="14">14</span>Kad se Elizej razbolio od bolesti od koje mu valjade umrijeti, dođe mu izraelski kralj Joaš, rasplaka se nad njim i reče mu: »Oče moj, oče moj! Kola Izraelova i konjanici njegovi!«  <span class="brojRetka" id="15">15</span>Elizej mu reče: »Uzmi lûk i strijele.« I on dohvati lûk i strijele.  <span class="brojRetka" id="16">16</span>Elizej će tada kralju: »Nategni lûk!« I on ga nateže. Elizej stavi ruke na ruke kraljeve,  <span class="brojRetka" id="17">17</span>zatim reče: »Otvori prozor prema istoku.« I on ga otvori, a nato će Elizej: »Odapni!« I on odape, a Elizej reče: »Pobjedonosna strijela Jahvina! Pobjednička strijela nad Aramejcima! Do nogu ćeš potući Aramejce kod Afeka.«  <span class="brojRetka" id="18">18</span>I nastavi: »Uzmi strijele!« On ih uze. Elizej tada reče kralju: »Udri o zemlju!« On udari tri puta i stade.  <span class="brojRetka" id="19">19</span>Tada se rasrdi na njega Božji čovjek i reče: »Pet ili šest puta trebalo je da udariš! Tada bi potpuno potukao Aramejce; ovako ćeš ih pobijediti samo tri puta.«</p><p class="pocetakParagrafa"> <span class="brojRetka" id="20">20</span>Elizej zatim umrije i pokopaše ga. A pljačkaške čete Moabaca napadale zemlju svake godine.  <span class="brojRetka" id="21">21</span>Dogodilo se te su neki, sahranjujući čovjeka, opazili razbojnike: baciše mtrvaca u grob Elizejev i odoše. Mrtvac, dotakavši se Elizejevih kostiju, oživje i stade na noge.</p><p class="noviRedak"> <h4>Pobjeda nad Aramejcima</h4><p class="pocetakParagrafa"> <span class="brojRetka" id="22">22</span>Aramejski kralj Hazael ugnjetavaše Izraelce svega vijeka Joahazova.  <span class="brojRetka" id="23">23</span>Ali im se Jahve smilova i ražali se nad njima. Pogleda na njih zbog svoga saveza koji je sklopio s Abrahamom, Izakom i Jakovom. Nije ih htio uništiti i nije ih odbacio daleko od svoga lica do danas.  <span class="brojRetka" id="24">24</span>Hazael, aramejski kralj, umrije, a njegov sin Ben-Hadad zavlada namjesto njega.  <span class="brojRetka" id="25">25</span>Tada Joaš, sin Joahazov, opet uze iz ruke Ben-Hadada, sina Hazaelova, gradove koje Hazael u ratu bijaše oteo njegovu ocu Joahazu. Joaš ga je tri puta potukao i vratio gradove Izraelove.</p></p></p></p>