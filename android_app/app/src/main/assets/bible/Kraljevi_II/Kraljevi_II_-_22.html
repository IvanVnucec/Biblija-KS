<h3>3. JOŠIJA I VJERSKA OBNOVA</h3><h4>Uvod u Jošijino kraljevanje</h4><p class="pocetakParagrafa"> <span class="brojRetka" id="1">1</span>Jošiji je bilo osam godina kad se zakraljio. Kraljevao je trideset i jednu godinu u Jeruzalemu. Mati mu se zvala Jedida, kći Adajina, i bila je iz Boskata.  <span class="brojRetka" id="2">2</span>Činio je što je pravo u Jahvinim očima. U svemu je hodio putem svoga oca Davida, ne skrećući ni desno ni lijevo.</p><p class="noviRedak"> <h4>Popravak doma Jahvina.Otkriće knjige Zakona</h4><p class="pocetakParagrafa"> <span class="brojRetka" id="3">3</span>Osamnaeste godine svoga kraljevanja Jošija posla svoga tajnika Šafana, sina Asalijahina, sina Mešulamova, u dom Jahvin i reče mu:  <span class="brojRetka" id="4">4</span>»Idi velikom svećeniku Hilkiji da ti pripremi novac koji je odnesen u dom Jahvin i koji su čuvari praga sakupili od naroda.  <span class="brojRetka" id="5">5</span>Neka ga uruči poslovođama postavljenim u domu Jahvinu, a oni neka isplate radnike koji popravljaju dom Jahvin,  <span class="brojRetka" id="6">6</span>drvodjelje, graditelje i zidare, i da se kupuje drvo i kamenje klesano što je potrebno za popravak Doma.  <span class="brojRetka" id="7">7</span>Ali neka se ne traži od njih račun za uručeni novac jer oni rade pošteno.«</p><p class="pocetakParagrafa"> <span class="brojRetka" id="8">8</span>Veliki svećenik Hilkija reče tajniku Šafanu: »Našao sam knjigu Zakona u domu Jahvinu.« I Hilkija dade knjigu Šafanu, koji ju je pročitao.  <span class="brojRetka" id="9">9</span>Tajnik Šafan dođe kralju te ga izvijesti: »Tvoje sluge«, reče on, »pokupile su novac koji se našao u Domu i predale su ga poslovođama postavljenim u domu Jahvinu.«  <span class="brojRetka" id="10">10</span>Tada tajnik Šafan obavijesti kralja: »Svećenik Hilkija dade mi jednu knjigu.« I Šafan je poče čitati pred kraljem.</p><p class="noviRedak"> <h4>Savjetovanje s proročicom Huldom</h4><p class="pocetakParagrafa"> <span class="brojRetka" id="11">11</span>Čuvši riječi knjige Zakona, kralj razdrije haljine svoje.  <span class="brojRetka" id="12">12</span>I naredi svećeniku Hilkiji, Šafanovu sinu Ahikamu, Mikinu sinu Akboru, tajniku Šafanu i kraljevu sluzi Asaji:  <span class="brojRetka" id="13">13</span>»Idite i upitajte Jahvu o meni, i o narodu, i o svoj Judeji zbog ove knjige što je nađena, jer je velika Jahvina jarost što se izlila na nas zato što naši očevi nisu slušali riječi ove knjige, nisu vršili što nam je u njoj napisano.«</p><p class="pocetakParagrafa"> <span class="brojRetka" id="14">14</span>Svećenik Hilkija, Ahikam, Akbor, Šafan i Asaja odoše proročici Huldi, ženi Šaluma, sina Tikvina, sina Harkasova, čuvara odjeće; ona je živjela u Jeruzalemu, u novom gradu. Kad joj to kazaše,  <span class="brojRetka" id="15">15</span>ona im reče: »Ovako veli Jahve, Bog Izraelov: ‘Kažite čovjeku koji vas je poslao k meni:  <span class="brojRetka" id="16">16</span>Ovako veli Jahve: Evo, dovest ću nesreću na ovaj grad i na njegove stanovnike, izvršit ću sve što kaže knjiga koju je pročitao judejski kralj.  <span class="brojRetka" id="17">17</span>Jer su me ostavili i prinose žrtve tuđim bogovima da bi me ljutili svim djelima ruku svojih, planut će jarost moja na to mjesto i neće se ugasiti.’  <span class="brojRetka" id="18">18</span>A judejskom kralju, koji vas je poslao po Jahvin savjet, recite ovo: ‘Ovako veli Jahve, Bog Izraelov: Riječi si čuo.  <span class="brojRetka" id="19">19</span>Ali kako ti je omekšalo srce i jer si se ponizio pred Jahvom čuvši što sam objavio tome gradu i njegovim stanovnicima, koje će pogoditi pustošenje i prokletstvo, i jer si razdro haljine svoje i plakao preda mnom, zato sam te uslišio’ – riječ je Jahvina.  <span class="brojRetka" id="20">20</span>‘Evo, sjedinit ću te s ocima tvojim i s mirom ćeš leći u grob da ne vidiš svojim očima svu nesreću koju ću svaliti na ovo mjesto.’« Oni odnesoše taj odgovor kralju.</p></p></p>