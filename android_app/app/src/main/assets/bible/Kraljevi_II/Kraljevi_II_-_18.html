<h2>VIII. POSLJEDNJI DANI JUDEJSKOG KRALJEVSTVA</h2><h3>1. EZEKIJA, PROROK IZAIJA I ASIRIJA</h3><h4>Uvod u kraljevanje Ezekijino</h4><p class="pocetakParagrafa"> <span class="brojRetka" id="1">1</span>Treće godine kraljevanja Hošee, sina Elina, u Izraelu, postao je judejskim kraljem Ezekija, sin Ahazov.  <span class="brojRetka" id="2">2</span>Bilo mu je dvadeset i pet godina kad se zakraljio. Kraljevao je dvadeset i devet godina u Jeruzalemu. Materi mu je bilo ime Abija, Zaharijina kći.  <span class="brojRetka" id="3">3</span>Činio je što je pravo u očima Jahvinim, sasvim kao njegov otac David.  <span class="brojRetka" id="4">4</span>On je uklonio uzvišice, srušio je stupove, sasjekao je ašere i razbio zmiju od mjedi koju bijaše načinio Mojsije. Izraelci su joj sve do tada prinosili žrtve. Zvali su je Nehuštan.</p><p class="pocetakParagrafa"> <span class="brojRetka" id="5">5</span>Pouzdavao se u Jahvu, Boga Izraelova. Ni prije njega ni poslije njega ne bijaše mu ravna među kraljevima judejskim.  <span class="brojRetka" id="6">6</span>Prionuo je uz Jahvu i nikada se nije okrenuo od njega. Držao je sve zapovijedi što ih je Jahve dao preko Mojsija.  <span class="brojRetka" id="7">7</span>I Jahve bijaše s njim, pomagaše ga u svim njegovim pothvatima. Pobunio se protiv asirskog kralja i nije mu više bio podložan.  <span class="brojRetka" id="8">8</span>On je potukao Filistejce do Gaze, opustošio njihovo područje od stražarskih kula sve do utvrđenih gradova.</p><p class="noviRedak"> <h4>Odjek osvajanja Samarije</h4><p class="pocetakParagrafa"> <span class="brojRetka" id="9">9</span>Četvrte godine vladavine Ezekijine, a to je bila sedma godina kraljevanja izraelskog kralja Hošee, sina Elina, napade asirski kralj Salmanasar Samariju i opsjede je.  <span class="brojRetka" id="10">10</span>Osvojio ju je nakon tri godine. Šeste godine Ezekijine vladavine, a devete godine izraelskog kralja Hošee, pala je Samarija.  <span class="brojRetka" id="11">11</span>Asirski je kralj odveo Izraelce u sužanjstvo u Asiriju i naselio ih u Halahu, na Haboru, rijeci gozanskoj, i u medijskim gradovima.  <span class="brojRetka" id="12">12</span>Bijaše to stoga što nisu poslušali glas Jahve, Boga svoga, i što su prekršili njegov Savez i sve što im je naredio Mojsije, sluga Jahvin. Nisu ništa slušali niti vršili.</p><p class="noviRedak"> <h4>Sanheribova vojna</h4><p class="pocetakParagrafa"> <span class="brojRetka" id="13">13</span>Četrnaeste godine Ezekijina kraljevanja asirski kralj Sanherib napade utvrđene judejske gradove i osvoji ih.  <span class="brojRetka" id="14">14</span>Tada judejski kralj Ezekija poruči asirskom kralju u Lakiš: »Pogriješio sam! Obustavi svoje napade na me. Snosit ću sve što mi nametneš.« Asirski kralj zatraži od Ezekije, judejskog kralja, tri stotine talenata srebra i trideset talenata zlata.  <span class="brojRetka" id="15">15</span>I dade Ezekija sve srebro što se našlo u domu Jahvinu i u riznicama kraljevskog dvora.  <span class="brojRetka" id="16">16</span>U to je vrijeme Ezekija obio vrata i vratnice na svetištu Jahvinu što ih bijaše pozlatio on sam, judejski kralj Ezekija, i posla to asirskom kralju.</p><p class="noviRedak"> <h4>Poslanstvo kraljevskog peharnika</h4><p class="pocetakParagrafa"> <span class="brojRetka" id="17">17</span>Asirski je kralj poslao iz Lakiša u Jeruzalem kralju Ezekiji vrhovnog zapovjednika vojske, velikog dvoranina i peharnika s jakom vojskom. Krenuše oni, a kad su stigli u Jeruzalem, stadoše kod vodovoda Gornjeg ribnjaka, na putu u Valjarevo polje.  <span class="brojRetka" id="18">18</span>Oni pozvaše kralja. Pred njim je izašao upravitelj dvora Elijakim, sin Hilkijin, pisar Šebna i savjetnik Joah, sin Asafov.</p><p class="pocetakParagrafa"> <span class="brojRetka" id="19">19</span>Veliki peharnik reče im: »Kažite Ezekiji: ‘Ovako veli veliki kralj, kralj asirski: Kakvo je to pouzdanje u koje se uzdaš?  <span class="brojRetka" id="20">20</span>Misliš li da su prazne riječi već savjet i snaga za rat? U koga se uzdaš da si se pobunio protiv mene?  <span class="brojRetka" id="21">21</span>Eto, oslanjaš se na Egipat, na slomljenu trsku koja probada i prodire dlan onomu tko se na nju nasloni. Takav je faraon, kralj egipatski, svima koji se uzdaju u njega.’  <span class="brojRetka" id="22">22</span>Možda ćete mi odgovoriti: ‘Uzdamo se u Jahvu, Boga svojega.’ Ali nije li njemu Ezekija uklonio uzvišice i žrtvenike i zapovjedio Judejcima i Jeruzalemu: ‘Samo se pred ovim žrtvenikom u Jeruzalemu klanjajte.’  <span class="brojRetka" id="23">23</span>Hajde, okladi se s mojim gospodarom, asirskim kraljem: dat ću ti dvije tisuće konja ako mogneš naći jahače za njih!  <span class="brojRetka" id="24">24</span>Kako ćeš onda odoljeti jednome jedinom od najmanjih slugu moga gospodara? Ali se ti uzdaš u Egipat da će ti dati kola i konjanika.  <span class="brojRetka" id="25">25</span>Naposljetku, zar sam ja mimo volju Jahvinu krenuo protiv ovoga mjesta da ga razorim? Sâm mi je Jahve rekao: ‘Idi na tu zemlju i razori je!’«</p><p class="pocetakParagrafa"> <span class="brojRetka" id="26">26</span>Elijakim, Šebna i Joah rekoše velikom peharniku: »Molimo te, govori svojim slugama aramejski, jer mi razumijemo; ne govori s nama judejski da čuje narod koji je na zidinama!«  <span class="brojRetka" id="27">27</span>Ali im veliki peharnik odgovori: »Zar me moj gospodar poslao da ovo kažem tvome gospodaru i tebi, a ne upravo onim ljudima koji sjede na zidinama, osuđeni da s vama jedu svoju nečist i piju svoju mokraću?«</p><p class="pocetakParagrafa"> <span class="brojRetka" id="28">28</span>Tada se veliki peharnik uspravi i u sav glas povika na judejskom ove riječi: »Čujte riječ velikoga kralja, kralja asirskog!  <span class="brojRetka" id="29">29</span>Ovako veli kralj: ‘Neka vas Ezekija ne zavarava, jer vas ne može izbaviti iz moje ruke.  <span class="brojRetka" id="30">30</span>Neka vas Ezekija ne hrabri pouzdanjem u Jahvu govoreći: Jahve će nas sigurno izbaviti, ovaj grad neće pasti u ruke kralju asirskom.’  <span class="brojRetka" id="31">31</span>Ne slušajte Ezekije, jer ovako veli asirski kralj: ‘Sklopite mir sa mnom, predajte mi se, pa neka svaki od vas jede plodove iz svoga vinograda i sa svoje smokve i neka pije vode iz svojega studenca  <span class="brojRetka" id="32">32</span>dok ne dođem i ne odvedem vas u zemlju kao što je vaša, u zemlju pšenice i mošta, u zemlju kruha i vinogradâ, u zemlju ulja i meda da biste živjeli i da ne pomrete. Ne dajte da vas Ezekija zaludi govoreći vam: Jahve će vas izbaviti.  <span class="brojRetka" id="33">33</span>Jesu li bogovi drugih naroda izbavili svoje zemlje iz ruku asirskoga kralja?  <span class="brojRetka" id="34">34</span>Gdje su bogovi hamatski i arpadski, gdje su bogovi sefarvajimski, henski i ivski, gdje su bogovi samarijski da izbave Samariju iz ruke moje?  <span class="brojRetka" id="35">35</span>Koji su među svim bogovima tih zemalja izbavili svoju zemlju iz moje ruke da bi Jahve izbavio Jeruzalem iz ruke moje?’«</p><p class="pocetakParagrafa"> <span class="brojRetka" id="36">36</span>Šutjeli su i ni riječi mu nisu odgovorili, jer kralj bijaše zapovjedio: »Ne odgovarajte mu!«  <span class="brojRetka" id="37">37</span>Upravitelj dvora Elijakim, sin Hilkijin, pisar Šebna i savjetnik Joah, sin Asafov, dođoše k Ezekiji, razdrijevši haljine, i priopćiše mu riječi velikoga peharnika.</p></p></p></p>