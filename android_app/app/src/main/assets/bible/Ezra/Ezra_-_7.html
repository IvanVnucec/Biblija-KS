<h2>II. EZRINO I NEHEMIJINO UREĐENJE ZAJEDNICE</h2><h4>Zadaća i ličnost Ezrina</h4><p class="pocetakParagrafa"> <span class="brojRetka" id="1">1</span>Poslije tih događaja, za kraljevanja Artakserksa, kralja perzijskoga, Ezra – sin Seraje, sina Azarje, sina Hilkije,  <span class="brojRetka" id="2">2</span>sina Šaluma, sina Sadoka, sina Ahituba,  <span class="brojRetka" id="3">3</span>sina Amarje, sina Azarje, sina Merajota,  <span class="brojRetka" id="4">4</span>sina Zerahje, sina Uzije, sina Bukija,  <span class="brojRetka" id="5">5</span>sina Abišue, sina Pinhasa, sina Eleazara, sina vrhovnog svećenika Arona –  <span class="brojRetka" id="6">6</span>taj Ezra vrati se iz Babilona. Bio je književnik vješt Mojsijevu zakonu, koji je dao Jahve, Bog Izraelov. Kako je ruka Jahve, Boga njegova, bila nad njim, kralj mu je dao sve što je tražio.  <span class="brojRetka" id="7">7</span>Stanovit broj Izraelaca, svećenika, levita, pjevača, vratara i sluga krenuše u Jeruzalem sedme godine kralja Artakserksa.  <span class="brojRetka" id="8">8</span>A Ezra je došao u Jeruzalem petoga mjeseca: bilo je to sedme godine kraljeve.  <span class="brojRetka" id="9">9</span>Pošao je iz Babilona prvoga dana prvoga mjeseca, a stigao je u Jeruzalem prvoga dana petoga mjeseca: nad njim je bila blaga ruka Boga njegova!  <span class="brojRetka" id="10">10</span>Jer je Ezra nastojao svim srcem proniknuti Zakon Jahvin, vršiti ga i poučavati Izraela u zakonima i običajima.</p><p class="noviRedak"> <h4>Artakserksov ukaz</h4><p class="pocetakParagrafa"> <span class="brojRetka" id="11">11</span>Evo prijepisa isprave koju je kralj Artakserkso dao svećeniku Ezri, književniku vještu naredbama i zakonima što ih je Jahve dao Izraelu:</p><p class="pocetakParagrafa"> <span class="brojRetka" id="12">12</span>»Artakserkso, kralj kraljeva, svećeniku Ezri, pisaru Zakona Boga nebeskoga, potpuni mir.</p><p class="pocetakParagrafa"> <span class="brojRetka" id="13">13</span>Evo mojih zapovijedi: Tko god u mome kraljevstvu od naroda izraelskog, njegovih svećenika ili od njegovih levita želi poći u Jeruzalem, može ići s tobom.  <span class="brojRetka" id="14">14</span>Osim toga, šalje te kralj i njegovih sedam savjetnika da pregledaš Judeju i Jeruzalem prema Zakonu Boga tvoga, koji ti je u ruci,  <span class="brojRetka" id="15">15</span>i da odneseš srebro i zlato koje kralj i njegovih sedam savjetnika dragovoljno prinose Bogu Izraelovu, koji prebiva u Jeruzalemu,  <span class="brojRetka" id="16">16</span>i sve srebro i zlato koje skupiš po svoj pokrajini babilonskoj s dragovoljnim prinosima koje narod i svećenici prinesu za dom svoga Boga u Jeruzalemu.</p><p class="pocetakParagrafa"> <span class="brojRetka" id="17">17</span>I pobrini se da tim novcem kupiš junaca, ovnova i jaganjaca, a tako i darova i naljeva koji uz to idu: to prinesi na žrtvenik doma Boga vašega u Jeruzalemu.  <span class="brojRetka" id="18">18</span>Sa srebrom i zlatom što preostane učinite ti i tvoja braća kako vam se bude najviše svidjelo, vršeći volju Boga vašega.  <span class="brojRetka" id="19">19</span>Posuđe koje si primio za službu domu Boga tvoga ostavi pred Bogom tvojim, u Jeruzalemu.  <span class="brojRetka" id="20">20</span>I što bi još trebalo za dom Boga tvoga i što bi trebalo nabaviti primit ćeš iz kraljevskih riznica.</p><p class="pocetakParagrafa"> <span class="brojRetka" id="21">21</span>Ja, kralj Artakserkso, još zapovijedam svim rizničarima s one strane Rijeke: sve što od vas zatraži svećenik Ezra, pisar Zakona Boga nebeskoga, podajte odmah najtočnije,  <span class="brojRetka" id="22">22</span>do stotinu talenata srebra, stotinu kora pšenice, do stotinu bata vina, do stotinu bata ulja, a soli po želji.  <span class="brojRetka" id="23">23</span>Sve što naredi Bog nebeski, neka se odmah izvrši u svoj gorljivosti za dom Boga nebeskog, da gnjev njegov ne dođe na kraljevstvo kraljevo i na djecu njegovu.  <span class="brojRetka" id="24">24</span>I još vam javljamo da se ne smije udariti danak, ni porez, ni carina ni na jednoga od svećenika, levita, pjevača, netinaca i drugih službenika toga doma Božjega.</p><p class="pocetakParagrafa"> <span class="brojRetka" id="25">25</span>A ti, Ezra, po mudrosti Boga svoga koju imaš u rukama, postavi činovnike i suce koji će suditi svemu narodu s onu stranu Rijeke, to jest svima koji poznaju Zakon Boga tvoga. Tko ne zna, vi ga poučite.  <span class="brojRetka" id="26">26</span>Tko ne bude držao Zakona Boga tvojega – koji je i kraljev zakon – neka se oštro osudi: na smrt, na progonstvo, na novčanu globu ili na tamnicu.«</p><p class="noviRedak"> <h4>Ezrino putovanje iz Babilona u Palestinu</h4><p class="pocetakParagrafa"> <span class="brojRetka" id="27">27</span>»Blagoslovljen neka je Jahve, Bog otaca naših, koji je nadahnuo srce kraljevo da proslavi dom Jahvin u Jeruzalemu  <span class="brojRetka" id="28">28</span>i koji je okrenuo prema meni naklonost kralja, njegovih savjetnika i svih najmoćnijih kraljevskih činovnika. A ja se osmjelih jer ruka Jahve, Boga mojega, bijaše nada mnom i sabrah glavare Izraela da pođu sa mnom.«</p><p class="noviRedak"> </p></p></p>