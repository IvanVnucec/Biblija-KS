<h4>Gradnja Hrama (520.–515.)</h4><p class="pocetakParagrafa"> <span class="brojRetka" id="1">1</span>Tada su proroci Hagaj i Zaharija, sin Adonov, počeli prorokovati Judejcima u Judeji i Jeruzalemu, u ime Boga Izraelova, koji je bio nad njima;  <span class="brojRetka" id="2">2</span>nato ustadoše Zerubabel, sin Šealtielov, i Ješua, sin Josadakov, i počeše zidati dom Božji u Jeruzalemu: proroci su Božji bili s ljudima i bodrili ih.  <span class="brojRetka" id="3">3</span>U to vrijeme dođoše k njima Tatnaj, satrap s onu stranu Rijeke, Šetar Boznaj i drugovi njihovi poslanici i upitaše ih: »Tko vam je dopustio da gradite ovaj hram i da podižete ove zidove?  <span class="brojRetka" id="4">4</span>Kako se zovu ljudi koji su sagradili ovu zgradu?«</p><p class="pocetakParagrafa"> <span class="brojRetka" id="5">5</span>Ali je oko Božje bdjelo nad starješinama judejskim, te im nisu zabranili da rade dok obavijest nije otišla Dariju i stigao o tom pismeni odgovor.  <span class="brojRetka" id="6">6</span>Ovo je prijepis pisma koje su kralju Dariju poslali Tatnaj, satrap s one strane Rijeke, Šetar Boznaj i njihovi drugovi poslanici s one strane Eufrata.  <span class="brojRetka" id="7">7</span>Oni su mu uputili izvješće ovog sadržaja:</p><p class="pocetakParagrafa">»Kralju Dariju svaki mir!  <span class="brojRetka" id="8">8</span>Neka znade kralj da smo došli u pokrajinu Judeju k domu Boga velikoga: grade ga od krupnog kamenja, drvetom oblažu zidove; posao se brižljivo izvodi i napreduje u njihovim rukama.  <span class="brojRetka" id="9">9</span>Zapitali smo njihove starješine i rekli smo im: ‘Tko vam je dopustio da gradite ovaj hram i da podignete njegove zidove?’  <span class="brojRetka" id="10">10</span>Pitali smo ih i za njihova imena da bismo ti javili. Tako smo i zapisali imena onih koji zapovijedaju ljudstvu.  <span class="brojRetka" id="11">11</span>A oni nam ovako odgovoriše:</p><p class="pocetakParagrafa">‘Mi smo sluge Boga neba i zemlje; gradimo Hram koji je bio sagrađen prije mnogo godina i koji je bio sagradio i podigao veliki kralj Izraela.  <span class="brojRetka" id="12">12</span>Ali kad su naši oci rasrdili Boga neba, on ih je predao u ruke Nabukodonozora Kaldejca, babilonskog kralja, koji je razorio ovaj hram i odveo narod u sužanjstvo u Babilon.  <span class="brojRetka" id="13">13</span>Ali prve godine Kira, kralja babilonskog, zapovjedio je kralj Kir da se ponovno sazida ovaj dom Božji.  <span class="brojRetka" id="14">14</span>Još i zlatno i srebrno posuđe doma Božjega, koje Nabukodonozor bijaše odnio iz svetišta u Jeruzalemu i prenio ga u svetište babilonsko, uzeo je kralj Kir iz svetišta u Babilonu i predao čovjeku po imenu Šešbasaru, koga je postavio upraviteljem,  <span class="brojRetka" id="15">15</span>i rekao mu je: ‘Uzmi ovo posuđe, pođi i metni ga u svetište jeruzalemsko, i neka se dom Božji zida na svome starom mjestu.’  <span class="brojRetka" id="16">16</span>Taj je Šešbasar došao, dakle, i postavio temelje doma Božjega u Jeruzalemu. I od tada pa do danas gradi se, i još nije dovršen.’</p><p class="pocetakParagrafa"> <span class="brojRetka" id="17">17</span>Sada, dakle, ako kralj želi, neka se istraži u pismohrani kraljevoj u Babilonu je li zaista kralj Kir izdao zapovijed da se sagradi dom Božji u Jeruzalemu. A kraljeva odluka o tome neka nam se saopći.«</p><p class="noviRedak"> </p>