<h4>Pohvala Šimunu</h4><p class="pocetakParagrafa"> <span class="brojRetka" id="1">1</span>Godine sto sedamdeset i druge skupio je kralj Demetrije svoju vojsku i pošao u Mediju da dobije pomoć za rat protiv Trifona.  <span class="brojRetka" id="2">2</span>Kad je perzijski i medijski kralj Arsak čuo da je Demetrije došao na njegovo područje, posla jednog od svojih zapovjednika da ga uhvati živa.  <span class="brojRetka" id="3">3</span>Taj je otišao i porazio Demetrijevu vojsku, a njega uhvatio i doveo Arsaku, koji ga zatvori.  <span class="brojRetka" id="4">4</span>Zemlja je bila mirna za sve Šimunove vlade.</p><p class="stih2">Radio je na dobro svog naroda,</p><p class="stih2">i njegovu su vlast voljeli</p><p class="stih2">i njegovu slavu za sveg mu života.</p><p class="stih1"> <span class="brojRetka" id="5">5</span>Uz ostala slavna djela</p><p class="stih2">zauze Jopu, od nje učini svoju luku</p><p class="stih2">i sebi otvori pristup k morskim otocima.</p><p class="stih1"> <span class="brojRetka" id="6">6</span>Razmakao je međe svog naroda,</p><p class="stih2">zadržao zemlju u ruci</p><p class="stih1"> <span class="brojRetka" id="7">7</span>i skupio mnoštvo zarobljenika.</p><p class="stih2">Zagospodario je Gezerom, Betsurom i Tvrđom,</p><p class="stih2">odande je uklonio poganštinu</p><p class="stih2">i nitko se nije našao da mu odoli.</p><p class="stih1"> <span class="brojRetka" id="8">8</span>Ljudi su mirno obrađivali zemlju,</p><p class="stih2">zemlja je davala svoj prirod,</p><p class="stih2">a drveće u ravnici plodove.</p><p class="stih1"> <span class="brojRetka" id="9">9</span>Starci su na trgovima sjedili,</p><p class="stih2">svi su razgovarali o blagostanju,</p><p class="stih2">mladići su nosili raskošnu odoru i oklop.</p><p class="stih1"> <span class="brojRetka" id="10">10</span>Gradove je opskrbio živežem,</p><p class="stih2">opremio ih utvrdama,</p><p class="stih2">slava mu se pronijela do nakraj svijeta.</p><p class="stih1"> <span class="brojRetka" id="11">11</span>Smirio je zemlju</p><p class="stih2">te Izrael doživje veliku radost.</p><p class="stih1"> <span class="brojRetka" id="12">12</span>Svatko je sjedio pod svojom lozom i smokvom</p><p class="stih2">i nitko ga nije uznemirivao.</p><p class="stih1"> <span class="brojRetka" id="13">13</span>Nestali su svi što su ga u zemlji napadali,</p><p class="stih2">i tih su dana kraljevi bili poraženi.</p><p class="stih1"> <span class="brojRetka" id="14">14</span>Pridizao je ponizne u svom narodu</p><p class="stih2">i suzbijao sve bezbožnike i zlikovce.</p><p class="stih2">Obdržavao je Zakon,</p><p class="stih1"> <span class="brojRetka" id="15">15</span>vratio slavu Svetištu i obogatio ga mnogim posuđem.</p><p class="noviRedak"> <h4>Obnova saveza sa Spartom i Rimom</h4><p class="pocetakParagrafa"> <span class="brojRetka" id="16">16</span>Kad se u Rimu i do same Sparte saznalo da je Jonatan umro, nastade velika žalost.  <span class="brojRetka" id="17">17</span>Ali su čuli da ga je kao vrhovni svećenik naslijedio njegov brat Šimun, da je zavladao zemljom i gradovima u njoj  <span class="brojRetka" id="18">18</span>i zato su mu pisali na brončanim pločicama da s njim obnove prijateljstvo i savezništvo koje su već uglavili s njegovim bratom Judom i Jonatanom.  <span class="brojRetka" id="19">19</span>To se pročitalo pred skupštinom u Jeruzalemu.</p><p class="pocetakParagrafa"> <span class="brojRetka" id="20">20</span>Evo prijepisa pisma što su ga poslali Spartanci:</p><p class="pocetakParagrafa">»Glavari i grad Spartanaca pozdravljaju velikog svećenika Šimuna, starješine, svećenike i sav ostali židovski narod, svoju braću.  <span class="brojRetka" id="21">21</span>Poslanici koje ste poslali našem narodu kazivali su nam o vašoj slavi i časti i obradovali smo se njihovu dolasku.  <span class="brojRetka" id="22">22</span>Mi smo njihov izvještaj zapisali u narodnom vijeću ovako: židovski poslanici, Antiohov sin Numenije i Jasonov sin Antipater, došli su da s nama obnove prijateljstvo.  <span class="brojRetka" id="23">23</span>I narod je odlučio da ljude primi s počastima i da se prijepis njihova izvješća stavi među javne spise, da spartanski narod na to sačuva uspomenu. Osim toga, jedan je prijepis načinjen za vrhovnog svećenika Šimuna.«</p><p class="pocetakParagrafa"> <span class="brojRetka" id="24">24</span>Poslije toga Šimun je poslao Numenija u Rim s velikim zlatnim štitom, teškim tisuću mina, da s Rimljanima utvrdi savez.</p><p class="noviRedak"> <h4>Odluka u počast Šimunu</h4><p class="pocetakParagrafa"> <span class="brojRetka" id="25">25</span>Kad je narod saznao za te događaje, reče: »Kako da zahvalimo Šimunu i njegovim sinovima?  <span class="brojRetka" id="26">26</span>Jer on se pokazao čvrst, kao i njegova braća i kuća njegova oca. U bojevima je junački odbio izraelske neprijatelje i izvojštio slobodu.« I ispisaše brončane pločice, koje su postavili na stupove na gori Sionu.  <span class="brojRetka" id="27">27</span>A evo, u prijepisu, što su napisali:</p><p class="pocetakParagrafa">»Osamnaestog dana mjeseca elula godine sto sedamdeset i druge, a to je treća godina velikog svećenika Šimuna, u Asaramelu,  <span class="brojRetka" id="28">28</span>na velikoj skupštini svećenika, naroda, narodnih knezova i zemaljskih starješina objavilo se sljedeće:</p><p class="pocetakParagrafa"> <span class="brojRetka" id="29">29</span>Dok su se česti ratovi vodili u zemlji, Matatijin sin Šimun, potomak Joaribovih sinova, i njegova braća izlagali su se opasnosti i opirali se protivnicima svog naroda da održe svoje svetište i Zakon i uvelike su proslavili narod.  <span class="brojRetka" id="30">30</span>Jonatan je okupio narod i postao veliki svećenik, a zatim se pridružio svom narodu.  <span class="brojRetka" id="31">31</span>Neprijatelji Židova naumili su osvojiti njihovu zemlju da opustoše njihovo područje i dignu ruke na Svetište.  <span class="brojRetka" id="32">32</span>Tada je ustao Šimun i počeo vojevati za narod. Dao je mnogo svoga blaga, opremao oružjem hrabre ljude svog naroda i davao im plaću.  <span class="brojRetka" id="33">33</span>Utvrdio je židovske gradove i Betsur na židovskoj međi, gdje se prije nalazilo neprijateljsko oružje, i ondje je smjestio posadu židovskih ratnika.  <span class="brojRetka" id="34">34</span>Utvrdio je i Jopu na moru i Gezer u azotskom kraju, gdje su prije bili neprijatelji. Ondje je naselio Židove i ostavio im sve što im je trebalo za uzdržavanje.  <span class="brojRetka" id="35">35</span>Narod je upoznao Šimunovu vjernost i slavu kojom je on nakanio ovjenčati svoj narod. Zbog svih njegovih zasluga, zbog pravde i vjernosti narodu i jer je svime nastojao da podigne narod, postaviše ga za svoga vođu i velikog svećenika.  <span class="brojRetka" id="36">36</span>Onih dana on je uspio odstraniti pogane iz zemlje koju su zaposjeli i one iz Davidova grada u Jeruzalemu, gdje su se utvrdili i odakle su provaljivali i onečišćivali okolicu Svetišta i tako teško obeščašćivali njegovu svetost.  <span class="brojRetka" id="37">37</span>Smjestio je ondje židovske ratnike i utvrdio Tvrđu da zemlja i grad budu sigurni. Podigao je i jeruzalemske zidove.  <span class="brojRetka" id="38">38</span>Zato mu je kralj Demetrije potvrdio vrhovno svećeništvo,  <span class="brojRetka" id="39">39</span>podigao ga u red svojih prijatelja i okružio ga velikim sjajem.  <span class="brojRetka" id="40">40</span>Jer je kralj čuo kako Rimljani Židove nazivaju svojim prijateljima, saveznicima i braćom i kako su Šimunove poslanike počastili,  <span class="brojRetka" id="41">41</span>a Židovi i svećenici zaključili neka im Šimun bude vođa i veliki svećenik dovijeka, dok ne ustane vjerodostojan prorok.  <span class="brojRetka" id="42">42</span>Neka im bude upravitelj te određuje one koji će se brinuti za dobro Svetišta, za upravu zemljom, za oružje i utvrde.  <span class="brojRetka" id="43">43</span>Neka se brine za Svetište. Njega neka svi slušaju, sve isprave u zemlji neka se pišu u njegovo ime, a on da se oblači u grimiz i nosi zlatan nakit.  <span class="brojRetka" id="44">44</span>Da se ne usudi nitko, ni od naroda ni od svećenika, da štogod osujećuje ili se protivi onome što je on zapovjedio, niti da mimo njega u zemlji saziva skupštine, niti da se oblači grimizom ili nosi zlatnu kopču.  <span class="brojRetka" id="45">45</span>Tko se god o to ogriješi ili štogod od toga osujeti bit će krivac.  <span class="brojRetka" id="46">46</span>Sav je narod odobrio da se Šimun ovlasti da radi prema svom nahođenju.  <span class="brojRetka" id="47">47</span>Šimun je prihvatio i pristao da bude vrhovni svećenik, vojskovođa i knez Židova i svećenika, da bude na čelu svima.«</p><p class="pocetakParagrafa"> <span class="brojRetka" id="48">48</span>Odredili su da se ta isprava ureže u brončane ploče i da se one izlože u predvorju Svetišta na vidljivu mjestu,  <span class="brojRetka" id="49">49</span>a da se njezini prijepisi pohrane u riznici tako da njima raspolažu Šimun i njegovi sinovi.</p></p></p>