<h4>Ptolemej VI. pomaže Demetriju II. i umire s Aleksandrom Balasom</h4><p class="pocetakParagrafa"> <span class="brojRetka" id="1">1</span>Egipatski je kralj sakupio mnogo vojske kao što je pijeska na morskoj obali, a tako i mnogo brodova, u namjeri da se lukavo dočepa Aleksandrova kraljevstva i pripoji ga svome.  <span class="brojRetka" id="2">2</span>Pođe u Siriju s prijateljskim riječima. Građani su mu otvarali vrata gradova, izlazili mu ususret, jer je kralj Aleksandar naložio da ga primaju. Bio mu je tast.  <span class="brojRetka" id="3">3</span>Ali čim bi Ptolemej ušao u koji grad, ondje bi odmah smjestio posadu.</p><p class="pocetakParagrafa"> <span class="brojRetka" id="4">4</span>Kad se približavao Azotu, pokazali su mu spaljen Dagonov hram, opustošeni Azot s okolinom, razbacana mrtva tijela i izgorjele ostatke onih koje je Jonatan spalio u ratu. Nagomilali su ih na hrpu na kraljevu putu.  <span class="brojRetka" id="5">5</span>Pripovijedali su kralju što je Jonatan učinio, željeli ga oklevetati. Ali je kralj šutio.  <span class="brojRetka" id="6">6</span>Jonatan je došao u Jopu i svečano se pridružio kralju. Pozdravili su se i tu prenoćili.  <span class="brojRetka" id="7">7</span>Jonatan je kralja ispratio do rijeke koja se zove Eleuter, a zatim se vratio u Jeruzalem.</p><p class="pocetakParagrafa"> <span class="brojRetka" id="8">8</span>Kralj Ptolemej zavladao je primorskim krajevima do Seleucije na moru. Počeo je snovati pakosne osnove protiv Aleksandra.  <span class="brojRetka" id="9">9</span>Poslao je poslanike kralju Demetriju s porukom: »Hajde da među sobom sklopimo savez. Dat ću ti svoju kćer koju ima Aleksandar i kraljevat ćeš u kraljevstvu svog oca.  <span class="brojRetka" id="10">10</span>Žao mi je što sam njemu dao svoju kćer. On mi radi o glavi.«</p><p class="pocetakParagrafa"> <span class="brojRetka" id="11">11</span>Oklevetao ga je jer je poželio njegovo kraljevstvo.  <span class="brojRetka" id="12">12</span>Oduzeo mu je svoju kćer i dao je Demetriju. Raskinuo je veze s Aleksandrom, i njihovo neprijateljstvo postade očito.  <span class="brojRetka" id="13">13</span>Ptolemej je ušao u Antiohiju i okrunio se krunom Azije; tako se okrunio dvjema krunama: egipatskom i azijskom.</p><p class="pocetakParagrafa"> <span class="brojRetka" id="14">14</span>Kralj Aleksandar bio je u to vrijeme u Ciliciji, jer su se stanovnici onih krajeva pobunili.  <span class="brojRetka" id="15">15</span>Kad je Aleksandar za sve to čuo, pošao je protiv njega u boj. Ptolemej krenu na nj s jakom vojskom i natjera ga u bijeg.  <span class="brojRetka" id="16">16</span>Aleksandar pobježe u Arabiju da se ondje skloni, a Ptolemej je slavio slavlje.  <span class="brojRetka" id="17">17</span>Arapin Zabdiel odrubi Aleksandru glavu i posla je Ptolemeju.  <span class="brojRetka" id="18">18</span>Treći dan potom umro je kralj Ptolemej, a građani su pobili njegove posade po tvrđavama.</p><p class="pocetakParagrafa"> <span class="brojRetka" id="19">19</span>Kraljem je godine sto šezdeset i sedme postao Demetrije.</p><p class="noviRedak"> <h4>Prvi odnosi između Demetrija i Jonatana</h4><p class="pocetakParagrafa"> <span class="brojRetka" id="20">20</span>U to je vrijeme Jonatan sabrao one koji su bili u Judeji da osvoji jeruzalemsku Tvrđu. Napao ju je s mnogo bojnih naprava.  <span class="brojRetka" id="21">21</span>Tada su neki mrzitelji svog naroda, ljudi bezakonici, otišli kralju i javili mu kako Jonatan opsjeda Tvrđu.  <span class="brojRetka" id="22">22</span>Na tu se vijest kralj razgnjevi. Čim je to čuo, odmah krenu u Ptolemaidu. Odande je pisao Jonatanu da prekine opsadu i što prije dođe u Ptolemaidu na razgovor s njim.  <span class="brojRetka" id="23">23</span>Kad je Jonatan primio taj poziv, zapovjedio je da se nastavi opsada. U pratnji izraelskih starješina i svećenika, koje je izabrao, i sam se izvrže opasnosti.  <span class="brojRetka" id="24">24</span>Ponijevši srebra i zlata, odjeće i mnogo drugih darova, otišao je kralju u Ptolemaidu. Kralj ga primi milostivo.  <span class="brojRetka" id="25">25</span>Neki su ga odmetnici optuživali,  <span class="brojRetka" id="26">26</span>ali je kralj učinio s njime kao što i njegovi prethodnici: odlikova ga pred svim svojim prijateljima.  <span class="brojRetka" id="27">27</span>Potvrdio mu je veliko svećeništvo i sve ostale časti što ih je imao otprije i uvrstio ga među svoje prve prijatelje.  <span class="brojRetka" id="28">28</span>Jonatan je zamolio kralja da Judeju oslobodi od plaćanja poreza, a ujedno i tri pokrajine Samarije, a za to mu obeća tri stotine talenata.  <span class="brojRetka" id="29">29</span>Kralj bijaše s time sporazuman te Jonatanu o svemu tome izda pismo ovog sadržaja:</p><p class="noviRedak"> <h4>Nova povelja u prilog Židovima</h4><p class="pocetakParagrafa"> <span class="brojRetka" id="30">30</span>»Kralj Demetrije pozdravlja brata Jonatana i judejski narod.  <span class="brojRetka" id="31">31</span>Prijepis pisma što smo ga o vama pisali svome rođaku Lastenu upućujemo i vama da znate:  <span class="brojRetka" id="32">32</span>kralj Demetrije pozdravlja oca Lastena.  <span class="brojRetka" id="33">33</span>Odlučili smo da učinimo dobro judejskom narodu, svojim prijateljima i vjernim saveznicima, zbog njihove blagonaklonosti prema nama.  <span class="brojRetka" id="34">34</span>Potvrđujemo im i judejsko područje i tri pokrajine – Aferemu, Lidu i Ramataim – koje su bile oduzete Samariji i pripojene Judeji, sa svime što im pripada. Svima koji prinose žrtve u Jeruzalemu to je u naknadu za poreze što ih je kralj ondje svake godine ubirao na poljski prirod i plodove drveća.  <span class="brojRetka" id="35">35</span>Što se tiče naših ostalih prava na desetine i namete, na solarinu i krunski danak što nam pripada, sve im to od danas otpuštamo.  <span class="brojRetka" id="36">36</span>Ništa od toga neće biti opozvano odsele pa dovijeka.  <span class="brojRetka" id="37">37</span>Zato se sad pobrinite i načinite od ovoga prijepis, pa dajte Jonatanu da se na Svetoj gori stavi na vidljivo mjesto.«</p><p class="noviRedak"> <h4>Jonatanova vojska pomaže Demetriju II. u Antiohiji</h4><p class="pocetakParagrafa"> <span class="brojRetka" id="38">38</span>Kad je kralj Demetrije vidio da mu se zemlja pod njegovom vladom umirila i da mu se više nitko ne opire, otpustio je sve svoje čete, svaku u svoje mjesto, osim onih stranih, koje je unovačio na otocima pogana. Zato su ga zamrzile sve čete njegovih otaca.  <span class="brojRetka" id="39">39</span>Tada je Trifon, koji je prije pristajao uz Aleksandra, videći da se sve čete bune protiv Demetrija, otišao k Arapinu Jamlikuu, koji je odgajao Aleksandrova sina Antioha.  <span class="brojRetka" id="40">40</span>Usrdno ga je nagovarao da mu preda dječaka, da se sin zakralji umjesto svog oca. Obavijestio ga je o svemu što je učinio Demetrije i kako ga mrze njegove čete. Ondje je ostao mnogo vremena.</p><p class="pocetakParagrafa"> <span class="brojRetka" id="41">41</span>U međuvremenu je Jonatan zatražio od kralja Demetrija da iz jeruzalemske Tvrđe i ostalih tvrđava povuče posade koje su neprestano ratovale s Izraelcima.  <span class="brojRetka" id="42">42</span>Demetrije je poručio Jonatanu: »Ne samo da ću to za tebe i tvoj narod učiniti negu ću tebe i tvoj narod obasuti častima čim mi se za to pruži prilika.  <span class="brojRetka" id="43">43</span>Zasad bi dobro učinio kad bi mi u pomoć poslao ljude, jer su mi se sve moje čete iznevjerile.«</p><p class="pocetakParagrafa"> <span class="brojRetka" id="44">44</span>Jonatan mu je u Antiohiju poslao tri tisuće ljudi vičnih ratu. Kad su stigli kralju, on se njihovu dolasku silno obradova.</p><p class="pocetakParagrafa"> <span class="brojRetka" id="45">45</span>Gotovo stotinu i dvadeset tisuća građana okupilo se usred grada u namjeri da ubiju kralja.  <span class="brojRetka" id="46">46</span>Kralj je utekao u dvor, a građani zaposjeli ulice i počeli napadati.  <span class="brojRetka" id="47">47</span>Tada kralj pozva u pomoć Židove. Oni se svi odmah skupiše oko njega, potom se raziđoše po gradu i toga dana pobiše do stotinu tisuća stanovnika.  <span class="brojRetka" id="48">48</span>Zapalili su grad i pokupili toga dana mnogo plijena i tako izbaviše kralja.  <span class="brojRetka" id="49">49</span>Kad su građani vidjeli da Židovi po miloj volji gospodare gradom, klonuli su srcem i zavapili kralju:  <span class="brojRetka" id="50">50</span>»Pruži nam desnicu, pa neka Židovi prestanu udarati na nas i na grad.«  <span class="brojRetka" id="51">51</span>Odbacili su oružje te sklopili mir. Židovi su se proslavili pred kraljem i pred svim pripadnicima njegova kraljevstva. Istaknuli su se u njegovim državama i vratili u Jeruzalem s mnogo plijena.  <span class="brojRetka" id="52">52</span>Kralj je Demetrije opet sjeo na svoje kraljevsko prijestolje, i zemlja je pod njegovom upravom bila mirna.  <span class="brojRetka" id="53">53</span>Ali je prekršio sva svoja obećanja, zavadio se s Jonatanom, nije više priznavao njegovih usluga, nego ga silno žalostio.</p><p class="noviRedak"> <h4>Jonatan protiv Demetrija II. – Šimun ponovno osvaja Betsur – Okršaj kod Hasora</h4><p class="pocetakParagrafa"> <span class="brojRetka" id="54">54</span>Poslije toga vratio se Trifon i s njim dječak Antioh, koji se zakraljio i ovjenčao krunom.  <span class="brojRetka" id="55">55</span>Tada su se oko njega skupile sve čete kojih se Demetrije riješio. Zaratile su s Demetrijem, natjerale ga u bijeg i porazile.  <span class="brojRetka" id="56">56</span>Trifon se dočepao slonova i zavladao Antiohijom.</p><p class="pocetakParagrafa"> <span class="brojRetka" id="57">57</span>Mladi je Antioh pisao Jonatanu ovo: »Potvrđujem te za vrhovnog svećenika i postavljam te nad četiri pokrajine i određujem da budeš među kraljevim prijateljima.«  <span class="brojRetka" id="58">58</span>Ujedno mu je poslao zlatno posuđe i stolni pribor, ovlastio ga da pije iz zlatnih čaša, da se oblači u grimiz i nosi zlatnu kopču.  <span class="brojRetka" id="59">59</span>Njegova brata Šimuna postavio je za vojskovođu od Tirskih stepenica do međa egipatskih.  <span class="brojRetka" id="60">60</span>Jonatan krenu na obilazak Prekorječja i gradova. Sva sirijska vojska prešla je na njegovu stranu da se s njim zajedno bori. Kad je došao u Askalon, građani su ga svečano dočekali.  <span class="brojRetka" id="61">61</span>Odande je otišao u Gazu. Gaza je zatvorila vrata, pa ju je uzeo opsjedati, a okolicu paliti i plijeniti.  <span class="brojRetka" id="62">62</span>Gažani su stali Jonatana zaklinjati, a on im dade mira, ali je sinove njihovih starješina uzeo za taoce i poslao ih u Jeruzalem. Potom je prošao zemljom do Damaska.</p><p class="pocetakParagrafa"> <span class="brojRetka" id="63">63</span>Jonatan je čuo da su Demetrijevi zapovjednici došli u Kedeš u Galileji s velikom vojskom da ga maknu s dužnosti.  <span class="brojRetka" id="64">64</span>On krenu prema njima, a svoga brata Šimuna ostavi u zemlji.  <span class="brojRetka" id="65">65</span>Šimun je opsjedao Betsur, napadao ga mnogo dana i opkoljavao stanovnike.  <span class="brojRetka" id="66">66</span>Tada ga zamoliše za mir, a on prihvati. Ali moradoše isprazniti to mjesto, a on zaposjede grad i smjesti u nj posadu.  <span class="brojRetka" id="67">67</span>Jonatan se sa svojom vojskom utaborio kod Genezaretskoga jezera, a u ranu su zoru dosegli ravnicu Hasor.  <span class="brojRetka" id="68">68</span>Strana vojska pođe ravnicom da ga presretne, pošto mu je u gorama postavila zasjedu. Dok je ta vojska nadirala ravno,  <span class="brojRetka" id="69">69</span>ljudi iz zasjede izbili su iz skrovišta i zametnuli bitku.  <span class="brojRetka" id="70">70</span>Svi se Jonatanovi ljudi razbježaše, nijedan od njih nije ostao, osim Matatije, Apsalomova sina, i Jude, Halfijeva sina, zapovjednika njegovih vojnika.  <span class="brojRetka" id="71">71</span>Tada Jonatan razdrije odjeću na sebi, glavu posu prašinom i pomoli se.  <span class="brojRetka" id="72">72</span>Vrati se u borbu i suzbi neprijatelja i natjera ga u bijeg.  <span class="brojRetka" id="73">73</span>Kad su to vidjeli oni koji bijahu pobjegli, vratiše se k njemu te su s njim tjerali neprijatelja do Kedeša, do njegova tabora, pa se tu i oni utaboriše.  <span class="brojRetka" id="74">74</span>Taj su dan pale tri tisuće ljudi tuđinske vojske. Jonatan se tada vrati u Jeruzalem.</p></p></p></p></p>