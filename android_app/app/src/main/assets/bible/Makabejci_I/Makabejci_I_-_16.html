<h4>Pobjeda Šimunovih sinova nad Kendebejem</h4><p class="pocetakParagrafa"> <span class="brojRetka" id="1">1</span>Ivan uzađe iz Gezera i javi svom ocu Šimunu što radi Kendebej.  <span class="brojRetka" id="2">2</span>Šimun tada dozva svoja dva najstarija sina, Judu i Ivana, i reče im: »Moja braća i ja, i moj očinski dom, vojevali smo protiv Izraelovih neprijatelja od mladosti do današnjeg dana i uspjeli smo više puta izbaviti Izraela.  <span class="brojRetka" id="3">3</span>Sad sam ja ostario, a vi ste se po milosti dohvatili snage: stanite, dakle, na moje mjesto i na mjesto mog brata! Idite i borite se za naš narod, i nebeska pomoć neka bude s vama!«</p><p class="pocetakParagrafa"> <span class="brojRetka" id="4">4</span>Tada izabra u zemlji dvadeset tisuća pješaka i konjanike te odoše na Kendebeja. Prenoćili su u Modinu.  <span class="brojRetka" id="5">5</span>Uranivši ujutro, krenuli su u ravnicu, i gle, ide na njih velika vojska, pješaci i konjanici. Među njima bijaše potok.  <span class="brojRetka" id="6">6</span>Ivan sa svojim ljudima zauze položaj nasuprot neprijateljima. A kad je vidio da se narod boji prijeći preko potoka, sam prijeđe prvi. Ljudi, videći ga, prijeđoše za njim.  <span class="brojRetka" id="7">7</span>Razdijelio je vojsku i konjanike pomiješao među pješake, jer je neprijateljskih konjanika bilo vrlo mnogo.  <span class="brojRetka" id="8">8</span>Odjeknuše trube. Kendebej sa svojom vojskom pobježe. Mnogi su poginuli, a oni koji su se spasili pobjegoše put tvrđave.  <span class="brojRetka" id="9">9</span>Tada bî ranjen Ivanov brat Juda. Ivan ih je pak gonio dok Kendebej nije stigao do Kedrona, što ga je sam utvrdio.  <span class="brojRetka" id="10">10</span>Pobijeđeni su utekli do kula u poljima Azota, a pobjednik ih zapali. Od njih pade oko dvije tisuće ljudi. Ivan se mirno vratio u Judeju.</p><p class="noviRedak"> <h4>Šimunova smrt u Doku – Nasljeđuje ga sin Ivan</h4><p class="pocetakParagrafa"> <span class="brojRetka" id="11">11</span>Abubov sin Ptolemej postavljen je upraviteljem u jerihonskoj ravnici. Imao je mnogo srebra i zlata,  <span class="brojRetka" id="12">12</span>jer je bio zet velikog svećenika.  <span class="brojRetka" id="13">13</span>Njegovo se srce uzoholilo. Naumio je da zavlada zemljom i stvarao je vjerolomne osnove protiv Šimuna i njegovih sinova.  <span class="brojRetka" id="14">14</span>Šimun je obilazio gradove u zemlji nadzirući ih i brinući se za upravu. Tako je došao u Jerihon sa svojim sinovima Matatijom i Judom godine sto sedamdeset i sedme, jedanaestog mjeseca, a to je mjesec šebat.  <span class="brojRetka" id="15">15</span>Abubov ih sin prijevarom namami u tvrđavicu zvanu Dok, koju je on i sagradio. Pripravio im je veliku gozbu, ali je ondje sakrio ljude.  <span class="brojRetka" id="16">16</span>Kad se Šimun sa svojim sinovima napio, ustao je Ptolemej sa svojim ljudima, uzeo oružje, navalio na Šimuna u blagovalištu i ubio njega, njegove sinove i neke od njihove posluge.  <span class="brojRetka" id="17">17</span>Tako je počinio veliku nevjeru, dobro uzvratio zlom.  <span class="brojRetka" id="18">18</span>Ptolemej je o tom pismeno obavijestio kralja da mu pošalje u pomoć čete i preda mu gradove i zemlju.  <span class="brojRetka" id="19">19</span>Druge je poslao u Gezer da maknu Ivana te je pismeno naložio zapovjednicima vojske da dođu k njemu da im dade srebra, zlata i darova.  <span class="brojRetka" id="20">20</span>Ostale je poslao da zauzmu Jeruzalem i hramsku goru.  <span class="brojRetka" id="21">21</span>Ali je netko potrčao naprijed i Ivanu u Gezeru javio da su mu poginuli otac i braća. Dodao je: »I poslao je nekoga da ubije i tebe.«  <span class="brojRetka" id="22">22</span>Na tu se vijest Ivan razgnjevi. Uhvatio je ljude koji su došli da ga ubiju te ih je pogubio, jer je znao da ga žele ubiti.</p><p class="pocetakParagrafa"> <span class="brojRetka" id="23">23</span>Ostala Ivanova djela, njegovi ratovi i junaštva što ih je izvršio, bedemi koje je sagradio i ostali njegovi pothvati,  <span class="brojRetka" id="24">24</span>sve je to zapisano u Ljetopisima njegova vrhovnog svećeništva, od dana kada je poslije svog oca postao velikim svećenikom.</p></p>