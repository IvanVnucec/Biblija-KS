<h2>II. MATATIJA POKREĆE SVETI RAT</h2><h4>Matatija i sinovi</h4><p class="pocetakParagrafa"> <span class="brojRetka" id="1">1</span>U one dane Matatija, sin Ivana Šimunova, svećenik iz koljena Joaribova, ode iz Jeruzalema i udari sjedište u Modinu.  <span class="brojRetka" id="2">2</span>A imao je pet sinova: Ivana prozvana Gadi,  <span class="brojRetka" id="3">3</span>Šimuna prozvana Tasi,  <span class="brojRetka" id="4">4</span>Judu prozvana Makabej,  <span class="brojRetka" id="5">5</span>Eleazara prozvana Avaran, Jonatu prozvana Afus.  <span class="brojRetka" id="6">6</span>Videći kakva se bogohulstva zbivaju u Judeji i u Jeruzalemu, Matatija  <span class="brojRetka" id="7">7</span>zavapi:</p><p class="pocetakParagrafa">»Jao, zar se zato rodih da gledam zator svog naroda i zator Svetoga grada pa da besposlen sjedim dok nam ga predaju u ruke neprijateljâ – Svetište naše u ruke tuđinaca?</p><p class="stih1"> <span class="brojRetka" id="8">8</span>Svetište njegovo postade k’o čovjek bez časti,</p><p class="stih1"> <span class="brojRetka" id="9">9</span>posuđe, slava njegova, za plijen opljačkano;</p><p class="stih2">nejačad njegova po trgovima poklana,</p><p class="stih2">mladići njegovi hrana oštrim mačevima!</p><p class="stih1"> <span class="brojRetka" id="10">10</span>Ima li naroda kojemu ne pripade dio našega kraljevstva,</p><p class="stih2">koji ne prigrabi sebi plijena našega?!</p><p class="stih1"> <span class="brojRetka" id="11">11</span>Sav mu je nakit otet,</p><p class="stih2">slobodu zamijeni s ropstvom.</p><p class="stih1"> <span class="brojRetka" id="12">12</span>Gle, Svetište naše – ljepota i slava</p><p class="stih2">naša – opustje,</p><p class="stih2">oskvrnuše ga pogani!</p><p class="stih1"> <span class="brojRetka" id="13">13</span>Čemu nam život?«</p><p class="pocetakParagrafa"> <span class="brojRetka" id="14">14</span>I razdrije Matatija i njegovi sinovi svoju odjeću, navukoše kostrijet i proplakaše gorko.</p><p class="noviRedak"> <h4>Otpor Matatijin</h4><p class="pocetakParagrafa"> <span class="brojRetka" id="15">15</span>Uto kraljevi ljudi, poslani da sile na otpad, dođoše u Modin da prinude na žrtvovanje.  <span class="brojRetka" id="16">16</span>Mnogi su od Izraela prišli k njima. Ali Matatija i njegovi sinovi ostadoše postojani.</p><p class="pocetakParagrafa"> <span class="brojRetka" id="17">17</span>Kraljevi ljudi priđu Matatiji i stanu ga nagovarati: »Ti si čovjek ugledan u ovom gradu, častan i utjecajan; uz tebe su tvoji sinovi i braća.  <span class="brojRetka" id="18">18</span>Priđi, dakle, prvi i izvrši zapovijed kraljevu, kao što to učiniše drugi narodi, ostali Judejci i preostalo stanovništvo Jeruzalema, pa ćeš i ti i tvoji sinovi ući u krug kraljevih prijatelja i bit ćete čašćeni srebrom i zlatom i mnogim darovima.«</p><p class="pocetakParagrafa"> <span class="brojRetka" id="19">19</span>Matatija im jakim glasom odgovori: »Neka se i svi narodi pod kraljevom vlašću njemu pokore tako te svaki od njih odstupi od bogoštovlja svojih predaka i privoli njegovim naredbama,  <span class="brojRetka" id="20">20</span>ja i moji sinovi i sva braća moja slijedit ćemo Savez otaca svojih.  <span class="brojRetka" id="21">21</span>Ne dalo Nebo da ostavimo Zakon i zapovijedi.  <span class="brojRetka" id="22">22</span>I zato ne možemo poslušati kraljevih naloga da prestupimo svoje bogoštovlje ni udesno ni ulijevo.«</p><p class="pocetakParagrafa"> <span class="brojRetka" id="23">23</span>Tek što je on to kazao, a Židov neki priđe pred očima sviju da prema kraljevoj zapovijedi žrtvuje na žrtveniku u Modinu.  <span class="brojRetka" id="24">24</span>Vidje to Matatija, razgnjevi se i srce mu zadrhta, obuzet pravednim gnjevom, potrči i zakla ga na žrtveniku.  <span class="brojRetka" id="25">25</span>U isti čas ubi i kraljeva čovjeka koji je silio na žrtvovanje i obori žrtvenik.  <span class="brojRetka" id="26">26</span>Tako provali njegova gorljivost za Zakon kao nekoć Pinhasova protiv Zimrija, sina Šalumova.  <span class="brojRetka" id="27">27</span>Matatija tada stade vikati gradom iza glasa: »Svaki koji gori ljubavlju za Zakon i stoji uza Savez, neka ide za mnom.«  <span class="brojRetka" id="28">28</span>I pobjegoše u gore on i njegovi sinovi, ostavivši u gradu sve svoje.</p><p class="noviRedak"> <h4>Napad u subotu</h4><p class="pocetakParagrafa"> <span class="brojRetka" id="29">29</span>Mnogi tada kojima je bilo stalo do pravednosti i do pravde pobjegoše u pustinju  <span class="brojRetka" id="30">30</span>sa svojom djecom i ženama i sa svom stokom, jer se zlo oborilo na njih.  <span class="brojRetka" id="31">31</span>I bî javljeno kraljevim ljudima i posadi koja bijaše u Jeruzalemu, u Davidovu gradu, da su ljudi koji su prekršili kraljevu zapovijed odbjegli u pustinjska skrovišta.  <span class="brojRetka" id="32">32</span>Jaka vojska dade se za njima u potjeru i stiže ih. Svrstaše se protiv njih, spremni da zametnu s njima bitku u dan subotnji.  <span class="brojRetka" id="33">33</span>I poručiše im: »Dosta je! Iziđite, pokorite se kraljevu nalogu da spasite život!«  <span class="brojRetka" id="34">34</span>Ali im oni odgovoriše: »Ne izlazimo i nećemo se pokoriti kraljevu nalogu da skvrnemo dan subotnji.«  <span class="brojRetka" id="35">35</span>Napadoše ih bez oklijevanja.  <span class="brojRetka" id="36">36</span>A oni im nisu uzvraćali: ni da bi se kamenom na njih nabacili, a kamoli da se utvrde u svojim skrovištima.  <span class="brojRetka" id="37">37</span>»Umrimo svi«, govorahu, »u svojoj nedužnosti. Svjedoče nam nebo i zemlja da nas ubijate nepravedno.«  <span class="brojRetka" id="38">38</span>I zagna se vojska na njih u samu subotu te izginuše svi oni sa svojom djecom i ženama i stokom – oko tisuću duša.</p><p class="noviRedak"> <h4>Matatijin otpor</h4><p class="pocetakParagrafa"> <span class="brojRetka" id="39">39</span>Doznaše za to Matatija i njegove pristalice i proplakaše gorko:  <span class="brojRetka" id="40">40</span>»Ako učinimo svi mi tako«, rekoše jedan drugomu, »kao ova naša braća, i ne pođemo u boj protiv pogana za svoj život i za svoje svetinje, ubrzo će nas istrijebiti sa zemlje.«  <span class="brojRetka" id="41">41</span>I tako toga dana donesoše odluku: »Tko god nas napadne u dan subotnji, vojevat ćemo protiv njega da svi ne izginemo kao što izgiboše braća naša u zbjegovima.«</p><p class="pocetakParagrafa"> <span class="brojRetka" id="42">42</span>Pridružila im se i zajednica hasidejaca, poizbor junaka u Izraelu, sve ljudi odanih Zakonu.  <span class="brojRetka" id="43">43</span>I svi drugi koji su bježali od progonstva pridruživali se njima, i tako im je raslo pojačanje.  <span class="brojRetka" id="44">44</span>Prikupila se tako cijela vojska te su udarali u svom gnjevu na krivce i u svojoj srdžbi na bezakonike. Ostali se razbježaše – da se spase – po poganskim zemljama.  <span class="brojRetka" id="45">45</span>A Matatija i njegove pristalice stanu obilaziti i razvaljivati žrtvenike.  <span class="brojRetka" id="46">46</span>Silom su obrezivali neobrezane dječake koje bi našli na području Izraela.  <span class="brojRetka" id="47">47</span>Progonili su drske tuđince. I pothvat im je uspijevao.  <span class="brojRetka" id="48">48</span>Zaštitili su tako Zakon od ruku pogana i kraljeva i ne dadoše da osili sila grešnička.</p><p class="noviRedak"> <h4>Matatijina oporuka i smrt</h4><p class="pocetakParagrafa"> <span class="brojRetka" id="49">49</span>A kada se Matatijini dani primicahu kraju, reče on svojim sinovima:</p><p class="pocetakParagrafa">»U ovo vrijeme, gle, osilila se drskost i pogrda; nastalo je doba razora i ljutog gnjeva.  <span class="brojRetka" id="50">50</span>Djeco moja! Gorljivo se zauzmite za Zakon i život svoj izložite za Savez naših otaca.</p><p class="pocetakParagrafa"> <span class="brojRetka" id="51">51</span>Spominjite se djelâ što ih oci naši izvršiše u svoje vrijeme. Steći ćete tako slavu veliku, bit će vam besmrtno ime.</p><p class="pocetakParagrafa"> <span class="brojRetka" id="52">52</span>Nije li se Abraham vjeran pokazao u kušnji i nije li mu to uzeto u pravednost?</p><p class="pocetakParagrafa"> <span class="brojRetka" id="53">53</span>A Josip je u svojoj nevolji očuvao zapovijed i postao gospodar Egipta.</p><p class="pocetakParagrafa"> <span class="brojRetka" id="54">54</span>Pinhas, otac naš, nosio se gorljivošću i primio je obećanje vječnog svećeništva.</p><p class="pocetakParagrafa"> <span class="brojRetka" id="55">55</span>Jošua je ispunio nalog i postao sucem Izraela.</p><p class="pocetakParagrafa"> <span class="brojRetka" id="56">56</span>Kaleb je u zboru bio svjedok istini i zato mu pripade baština u zemlji.</p><p class="pocetakParagrafa"> <span class="brojRetka" id="57">57</span>Davidu, jer bijaše pobožan, kraljevsko je prijestolje zauvijek dano u baštinu.</p><p class="pocetakParagrafa"> <span class="brojRetka" id="58">58</span>Ilija, jer bijaše gorljiv borac Zakona, bî uznesen na nebo.</p><p class="pocetakParagrafa"> <span class="brojRetka" id="59">59</span>Hananija, Azarja i Mišael vjerom se spasiše iz plamena.</p><p class="pocetakParagrafa"> <span class="brojRetka" id="60">60</span>Daniel zbog svoje nedužnosti bî izbavljen iz lavljih ralja.</p><p class="pocetakParagrafa"> <span class="brojRetka" id="61">61</span>Razmotrite i vidite iz koljena u koljeno: svi koji se u nj uzdaše ne poklekoše nikada.</p><p class="pocetakParagrafa"> <span class="brojRetka" id="62">62</span>Ne strašite se prijetnja grešnikovih, jer slava bezbožnikova za gnojište je i za hranu crvima.</p><p class="pocetakParagrafa"> <span class="brojRetka" id="63">63</span>Danas se visoko diže, sutra ga već naći ne možeš: u prah svoj se vratio, propale mu osnove.</p><p class="pocetakParagrafa"> <span class="brojRetka" id="64">64</span>Junaci mi, djeco, budite; Zakona se čvrsto držite da se u njem proslavite.</p><p class="pocetakParagrafa"> <span class="brojRetka" id="65">65</span>Evo vam Šimuna, brata vašega: znam ga, čovjek je razuman; slušajte ga uvijek, on će vam biti otac!  <span class="brojRetka" id="66">66</span>Juda Makabej, poizbor junak od svoje mladosti, bit će vam vojskovođa i zapovijedat će u ratu protiv pogana.  <span class="brojRetka" id="67">67</span>Skupite oko sebe sve koji vrše Zakon i osvetite svoj narod.  <span class="brojRetka" id="68">68</span>Milo za drago vratite poganima i držite se propisa Zakona.«</p><p class="pocetakParagrafa"> <span class="brojRetka" id="69">69</span>Tada ih Matatija blagoslovi i bî pridružen svojim ocima.  <span class="brojRetka" id="70">70</span>Umro je u godini sto četrdeset i šestoj; sahraniše ga u grobnici otaca njegovih u Modinu. Oplakao ga je sav Izrael.</p></p></p></p></p>