<h4>Natjecanje Aleksandra Balasa – Jonatan veliki svećenik</h4><p class="pocetakParagrafa"> <span class="brojRetka" id="1">1</span>Godine sto i šezdesete krenu Antiohov sin Aleksandar, nazvan Epifan, da zaposjedne Ptolemaidu. Primili su ga i on poče u njoj vladati.  <span class="brojRetka" id="2">2</span>Kad je to doprlo do ušiju kralja Demetrija, skupio je vrlo jaku vojsku i izišao protiv njega u boj.  <span class="brojRetka" id="3">3</span>Ujedno je Demetrije poslao Jonatanu vrlo miroljubivo pismo u kojemu mu obećava da će ga uzvisiti u dostojanstvu.  <span class="brojRetka" id="4">4</span>Zapravo je u sebi govorio: »Treba da s tim ljudima žurno sklopimo mir prije nego ga oni s Aleksandrom sklope protiv nas.  <span class="brojRetka" id="5">5</span>Jonatan će se sjetiti svih zala što smo ih nanijeli njemu, njegovoj braći i njegovu narodu.«  <span class="brojRetka" id="6">6</span>Čak ga je ovlastio da diže vojsku, proizvodi oružje i naziva se njegovim saveznikom. Zapovjedio je da mu se iz Tvrđe predaju taoci.</p><p class="pocetakParagrafa"> <span class="brojRetka" id="7">7</span>Jonatan ode u Jeruzalem i poruku pročita pred svim narodom, a tako i pred onima u Tvrđi.  <span class="brojRetka" id="8">8</span>Ti su se zaista zaprepastili kad su čuli da mu je kralj dao pravo da diže vojsku.  <span class="brojRetka" id="9">9</span>Ljudi iz Tvrđe predali su Jonatanu taoce, a on ih je vratio njihovim roditeljima.  <span class="brojRetka" id="10">10</span>Jonatan se nastanio u Jeruzalemu i počeo ponovo zidati i obnavljati grad.  <span class="brojRetka" id="11">11</span>Napose je poslenicima zapovjedio da se ponovno podigne bedem, a gora Sion okruži i utvrdi klesanim kamenjem; oni tako i učiniše.  <span class="brojRetka" id="12">12</span>Pobjegli su stranci koji su se nalazili u tvrđavama što ih je sagradio Bakid.  <span class="brojRetka" id="13">13</span>Svaki je od njih ostavio svoj položaj i vratio se u svoju zemlju.  <span class="brojRetka" id="14">14</span>Jedino su u Betsuru ostali neki od onih koji su pogazili Zakon i zapovijedi: tu im bijaše utočište.</p><p class="pocetakParagrafa"> <span class="brojRetka" id="15">15</span>Kralj Aleksandar dočuo je za obećanja što ih je Demetrije dao Jonatanu. Kazivali su mu i o ratovima i junaštvima kojima su se istakli on i njegova braća i o mukama koje su morali pretrpjeti.  <span class="brojRetka" id="16">16</span>Povikao je: »Hoćemo li ikad naći takva čovjeka? Učinimo ga, dakle, svojim prijateljem i saveznikom!«  <span class="brojRetka" id="17">17</span>Napisao mu je i poslao pismo ovako sastavljeno:  <span class="brojRetka" id="18">18</span>»Kralj Aleksandar pozdravlja svog brata Jonatana.  <span class="brojRetka" id="19">19</span>Čuli smo o tebi da si hrabar i moćan čovjek i da si dostojan da budeš naš prijatelj.  <span class="brojRetka" id="20">20</span>Zato te danas postavljamo vrhovnim svećenikom tvog naroda i dajemo ti naslov kraljeva prijatelja (i ujedno mu posla grimiznu kabanicu i zlatnu krunu), da pristaješ uz nas i s nama sačuvaš prijateljstvo.«</p><p class="pocetakParagrafa"> <span class="brojRetka" id="21">21</span>I Jonatan se odjenu svetom odjećom sedmoga mjeseca godine sto i šezdesete o Blagdanu sjenicâ. Skupio je zatim vojsku i nabavio mnogo oružja.</p><p class="noviRedak"> <h4>Pismo Demetrija I. Jonatanu</h4><p class="pocetakParagrafa"> <span class="brojRetka" id="22">22</span>Kad je Demetrije za to čuo, ožalosti se i reče:  <span class="brojRetka" id="23">23</span>»Zašto smo dopustili da nas preteče Aleksandar i ugrabi prijateljstvo Židova i tako učvrsti svoj položaj?  <span class="brojRetka" id="24">24</span>Pisat ću im i ja uvjerljivo i ponuditi im položaj i bogatstvo, ne bi li mi bili na pomoć.«  <span class="brojRetka" id="25">25</span>I posla im pismo ovog sadržaja:</p><p class="pocetakParagrafa">»Kralj Demetrije pozdravlja židovski narod.  <span class="brojRetka" id="26">26</span>Čuli smo i radujemo se što ste održali svoje ugovore sklopljene s nama i ostali nam vjerni prijatelji i što niste prešli k našim neprijateljima.  <span class="brojRetka" id="27">27</span>Ostanite nam vjerni i dalje, a mi ćemo vam dobročinstvima vraćati ono što za nas budete činili.  <span class="brojRetka" id="28">28</span>Oslobodit ćemo vas mnogih daća i podijelit ćemo vam darove.  <span class="brojRetka" id="29">29</span>Već sad vas oslobađam i sve Židove razrješavam dažbina, poreza na sol i krunskog nameta.  <span class="brojRetka" id="30">30</span>I trećinu zemaljskih proizvoda i polovicu plodova s drveća što mi pripadaju otpuštam od danas pa ubuduće judejskoj zemlji i trima pokrajinama što su joj pridijeljene u Samariji i Galileji – od današnjeg dana pa zauvijek.</p><p class="pocetakParagrafa"> <span class="brojRetka" id="31">31</span>Jeruzalem neka je svet i slobodan sa svojim područjem, slobodan od svih desetina i daća.  <span class="brojRetka" id="32">32</span>Odričem se posjedovanja jeruzalemske Tvrđe i predajem je vrhovnom svećeniku da u njoj smjesti ljude koje sâm izabere da je čuvaju.</p><p class="pocetakParagrafa"> <span class="brojRetka" id="33">33</span>Otpuštam bez otkupa svaku judejsku osobu odvedenu u zarobljeništvo izvan judejske zemlje gdje se god u mom kraljevstvu nalazila. Hoću da svi budu slobodni od nameta, oni i njihova stoka.  <span class="brojRetka" id="34">34</span>Neka svi blagdani, subote, mjeseci mlađaci i zakonski dani, a tako i tri dana prije i tri dana poslije blagdana, neka svi budu za sve Židove u mom kraljevstvu dani oprosta i oslobođenja.  <span class="brojRetka" id="35">35</span>Nitko neće imati pravo da i u čemu progoni ili uznemiruje nekoga od vas.</p><p class="pocetakParagrafa"> <span class="brojRetka" id="36">36</span>Židovi će se upisivati u kraljevsku vojsku do trideset tisuća ljudi, primat će plaću kakva pripada svim kraljevskim vojnicima.  <span class="brojRetka" id="37">37</span>Neki će od njih biti porazmješteni po velikim kraljevskim tvrđavama, a drugi će biti u povjerljivim službama kraljevstva. Neka njihovi zapovjednici i starješine proiziđu iz njihovih redova i neka žive po svojim zakonima, kako je kralj odredio za judejsku zemlju.</p><p class="pocetakParagrafa"> <span class="brojRetka" id="38">38</span>One tri pokrajine što su Judeji pridijeljene od Samarije neka se pripoje Judeji i budu njezine, tako da se nađu pod istim poglavarom, da ne slušaju druge vlasti osim vlasti vrhovnog svećenika.</p><p class="pocetakParagrafa"> <span class="brojRetka" id="39">39</span>Ptolemaidu s njezinim okružjem dajem na dar Svetištu u Jeruzalemu da se tako podmiruju troškovi Svetišta.  <span class="brojRetka" id="40">40</span>Ja osobno davat ću svake godine petnaest tisuća šekela od kraljevskih dohodaka u mjestima za to prikladnim.  <span class="brojRetka" id="41">41</span>I sve ostalo što službenici nisu predali kao prijašnjih godina davat će odsad za potrebe Hrama.  <span class="brojRetka" id="42">42</span>Osim toga, i onih pet tisuća srebrnih šekela što su ih svake godine ubirali od dohodaka Svetišta neka se otpusti i neka pripadne svećenicima koji vrše službu.</p><p class="pocetakParagrafa"> <span class="brojRetka" id="43">43</span>Tko god zatraži utočište u jeruzalemskom Hramu i na njegovu području, a kralju duguje poreze ili što drugo, bit će slobodan sa svim svojim imanjem što ga posjeduje u mom kraljevstvu.</p><p class="pocetakParagrafa"> <span class="brojRetka" id="44">44</span>Za gradnju i obnavljanje Svetišta neka se troškovi isto tako namiruju iz kraljevih dohodaka.  <span class="brojRetka" id="45">45</span>Jednako će se iz kraljevskih dohodaka namirivati i troškovi za gradnju jeruzalemskih zidova i okolnih utvrda te za gradnju zidova po judejskim gradovima.«</p><p class="noviRedak"> <h4>Jonatan odbija Demetrijeve ponude</h4><p class="pocetakParagrafa"> <span class="brojRetka" id="46">46</span>Kad su Jonatan i narod čuli za ta obećanja, nisu povjerovali niti ih prihvatili, jer su se sjećali koliko je mnogo zlostavljao Izraela i koliko ga je ugnjetavao.  <span class="brojRetka" id="47">47</span>Zato su pristali uz Aleksandra, jer je u njihovim očima on imao miroljubive namjere. Zato su mu bili stalni saveznici.  <span class="brojRetka" id="48">48</span>Tada je kralj Aleksandar skupio velike snage i krenuo protiv Demetrija.  <span class="brojRetka" id="49">49</span>Pošto su ta dva kralja zametnula borbu, Demetrijeva vojska naže u bijeg, a Aleksandar ju je progonio i nadvladao.  <span class="brojRetka" id="50">50</span>Vodio je žestoku borbu do zalaska sunca. Toga je istog dana Demetrije poginuo.</p><p class="noviRedak"> <h4>Aleksandar se ženi Kleopatrom</h4><p class="pocetakParagrafa"> <span class="brojRetka" id="51">51</span>Tada je Aleksandar poslao egipatskom kralju Ptolemeju poslanike s ovom porukom:</p><p class="pocetakParagrafa"> <span class="brojRetka" id="52">52</span>»Budući da sam se vratio u svoje kraljevstvo, sjeo na prijestolje svojih otaca, preuzeo vlast, razbio Demetrija i zavladao našom zemljom,  <span class="brojRetka" id="53">53</span>budući da sam zametnuo s njime boj pa smo razbili njega i njegovu vojsku i sjeli na njegovo kraljevsko prijestolje,  <span class="brojRetka" id="54">54</span>hajde da se sprijateljimo: daj mi svoju kćer za ženu, bit ću ti zet i dat ću ti, isto kao i njoj, darove tebe dostojne!«</p><p class="pocetakParagrafa"> <span class="brojRetka" id="55">55</span>Kralj Ptolemej odgovorio je ovako: »Sretna li dana kad si se vratio u zemlju svojih otaca i sjeo na njihovo kraljevsko prijestolje!  <span class="brojRetka" id="56">56</span>Sad ću ti učiniti ono što si pisao, ali mi dođi ususret u Ptolemaidu da se vidimo, i bit ću ti tast, kako si rekao.«</p><p class="pocetakParagrafa"> <span class="brojRetka" id="57">57</span>Ptolemej je otišao sa svojom kćeri Kleopatrom iz Egipta i došao u Ptolemaidu godine sto šezdeset i druge.  <span class="brojRetka" id="58">58</span>Kralj Aleksandar došao mu ususret, a on mu dao svoju kćer Kleopatru te je u Ptolemaidi veličanstveno proslavio njezinu udaju, kako pristaje kraljevima.</p><p class="pocetakParagrafa"> <span class="brojRetka" id="59">59</span>Kralj Aleksandar pisao je Jonatanu da mu dođe u posjete.  <span class="brojRetka" id="60">60</span>Dođe on svečano u Ptolemaidu i sastade se s oba kralja. Obdari mnogim srebrom i zlatom njih i njihove prijatelje. Podijelio je mnogo darova i ugodio im.  <span class="brojRetka" id="61">61</span>Tada su se protiv njega urotili pokvarenjaci iz Izraela, izraelski ološ, te ga optužili. Ali ih kralj nije poslušao.  <span class="brojRetka" id="62">62</span>Nego kralj zapovjedi da Jonatanu skinu njegovu odjeću i da ga odjenu grimizom, pa tako i učiniše.  <span class="brojRetka" id="63">63</span>Kralj ga posadi kraj sebe i zapovjedi svojim dostojanstvenicima: »Prođite s njim posred grada i objavite da se nitko ničim protiv njega ne smije potužiti i nitko ga ne smije ničim uznemirivati.«  <span class="brojRetka" id="64">64</span>Kad su tužitelji vidjeli kakva mu se iskazuje čast, kako glasnici pred njim izvikuju, kako se zaogrnuo grimizom, svi pobjegoše.  <span class="brojRetka" id="65">65</span>Kralj ga je počastio, upisao ga među svoje prve prijatelje i postavio za vojskovođu i namjesnika.  <span class="brojRetka" id="66">66</span>Potom se Jonatan mirno i veselo vratio u Jeruzalem.</p><p class="noviRedak"> <h4>Demetrije II. – Jonatan potukao Apolonija, upravitelja Celesirije</h4><p class="pocetakParagrafa"> <span class="brojRetka" id="67">67</span>Godine sto šezdeset i pete došao je s Krete Demetrijev sin Demetrije u zemlju svojih otaca.  <span class="brojRetka" id="68">68</span>Kad je za to dočuo kralj Aleksandar, vrlo se ožalostio i vratio u Antiohiju.  <span class="brojRetka" id="69">69</span>Demetrije potvrdi Apolonija za namjesnika u Celesiriji, a ovaj sabra veliku vojsku te se utabori kod Jamnije. Velikom svećeniku Jonatanu poruči ovo:</p><p class="pocetakParagrafa"> <span class="brojRetka" id="70">70</span>»Ti mi se suprotstavljaš posve sam, tako te sam zbog tebe izvrgnut ruglu i sramoti. Zašto ti vladaš u gorama protiv nas?  <span class="brojRetka" id="71">71</span>Ako li se pouzdaješ u svoju vojsku, siđi k nama u dolinu da se tu ogledamo, jer sa mnom je snaga gradova.  <span class="brojRetka" id="72">72</span>Pitaj i doznat ćeš tko sam ja i koji su ostali što mi pomažu. Kažu da nam nećete odoljeti, jer su ti oci u dva maha bili u vlastitoj zemlji natjerani u bijeg.  <span class="brojRetka" id="73">73</span>Tako se ni sad nećeš oduprijeti konjaništvu i tolikom pješaštvu u ravnici, gdje nema kamenja ni stijena ni mjesta kamo da pobjegneš.«</p><p class="pocetakParagrafa"> <span class="brojRetka" id="74">74</span>Kad je Jonatan čuo Apolonijevu poruku, sva mu se duša uzbunila. Odabrao je deset tisuća ljudi te izišao iz Jeruzalema. Njegov brat Šimun došao mu je u pomoć.  <span class="brojRetka" id="75">75</span>Utaborili se pred Jopom. Građani su mu zatvorili vrata, jer je u Jopi bila Apolonijeva posada. Započeše napadati.  <span class="brojRetka" id="76">76</span>Građani se uplašiše i otvoriše vrata, i tako Jonatan zagospodari Jopom.  <span class="brojRetka" id="77">77</span>Kad je za to dočuo Apolonije, svrsta za borbu tri tisuće konjanika i mnoštvo pješaka i krenu prema Azotu, kao da će samo proći, ali je odmah zaokrenuo u dolinu jer je imao mnoštvo konjanika u koje se uzdao.  <span class="brojRetka" id="78">78</span>Jonatan pohita za njim do Azota i tu se dvije vojske sukobiše.  <span class="brojRetka" id="79">79</span>Ali je Apolonije iza njih ostavio skrivenih tisuću konjanika.  <span class="brojRetka" id="80">80</span>Jonatan je znao da iza njega ima zasjeda. Konjanici su opkolili njegovu vojsku i na vojnike odapinjali strelice od jutra do mraka.  <span class="brojRetka" id="81">81</span>Vojska je dobro izdržala, onako kako je odredio Jonatan, dok su se, naprotiv, konji izmorili.  <span class="brojRetka" id="82">82</span>Šimun priskoči sa svojom vojskom i navali na bojni red, jer je konjaništvo već obnemoglo. Neprijatelji su bili slomljeni te su pobjegli.</p><p class="pocetakParagrafa"> <span class="brojRetka" id="83">83</span>Konjanici se raspršili po ravnici, a bjegunci stigli u Azot i ušli u hram Dagona, svoga idola, da se spase.  <span class="brojRetka" id="84">84</span>Ali je Jonatan spalio Azot i gradove oko njega te pokupio plijen i spalio Dagonov hram i sve one koji su se u nj sklonili.  <span class="brojRetka" id="85">85</span>Osam je tisuća ljudi palo od mača i bilo spaljeno.</p><p class="pocetakParagrafa"> <span class="brojRetka" id="86">86</span>Jonatan ode odande i utabori se kod Askalona. Tu su mu građani izišli ususret s velikim slavljem.  <span class="brojRetka" id="87">87</span>Poslije toga Jonatan se sa svojima vratio u Jeruzalem s obilnim plijenom.</p><p class="pocetakParagrafa"> <span class="brojRetka" id="88">88</span>Kad je kralj Aleksandar čuo za te događaje, iskaza još veće počasti Jonatanu.  <span class="brojRetka" id="89">89</span>Poslao mu je zlatnu kopču koja se po običaju daje kraljevskim rođacima. Poklonio mu je u posjed Akaron sa svim njegovim područjem.</p></p></p></p></p>