<h4>U pohvalu Rimljanima</h4><p class="pocetakParagrafa"> <span class="brojRetka" id="1">1</span>Tada je Juda dočuo za Rimljane: kako su moćni i blagonakloni prema svojim privrženicima, kako sklapaju prijateljstvo s onima koji im se obraćaju i kako su veoma jaki.  <span class="brojRetka" id="2">2</span>Pripovijedali su mu o njihovim ratovima i junaštvima kojima su se istaknuli protiv Gala, kako su ih svladali i prisilili na danak,  <span class="brojRetka" id="3">3</span>o svemu što su izveli u Hispaniji da se domognu rudnika srebra i zlata,  <span class="brojRetka" id="4">4</span>kako su razboritošću i ustrajnošću zavladali svim onim područjem, a ono je od njih veoma udaljeno; kako su potukli kraljeve koji su s kraja zemlje dolazili da ih napadaju, nanijeli im velike poraze i kako im neki donose godišnji danak.  <span class="brojRetka" id="5">5</span>Napokon su oružjem satrli Filipa i kitijskoga kralja Perzeja, a tako upokorili i druge koji se bijahu digli na njih.  <span class="brojRetka" id="6">6</span>Porazili su azijskog kralja Antioha Velikog, koji je na njih pošao u rat sa stotinu dvadeset slonova, s konjanicima, bojnim kolima i mnogobrojnim pješacima.  <span class="brojRetka" id="7">7</span>Uhvatili su ga živa, odredili da on i njegovi nasljednici plaćaju težak danak, da dadu taoce i prepuste im  <span class="brojRetka" id="8">8</span>zemlju indijsku, medijsku i lidijsku i neke od svojih najljepših pokrajina, koje onda dadoše kralju Eumenu.  <span class="brojRetka" id="9">9</span>Kad su pak neki iz Grčke naumili doći da ih istrijebe,  <span class="brojRetka" id="10">10</span>Rimljani su za to doznali i na njih poslali samo jednog vojskovođu. Udarili su na njih te je palo mnogo žrtava. Odveli su u ropstvo njihove žene i djecu i oplijenili ih. Zavladali su njihovom zemljom, razorili im tvrđave i podjarmili ih sve do danas.  <span class="brojRetka" id="11">11</span>A i druga kraljevstva i otoke koji su im se opirali Rimljani su satrli i podložili.</p><p class="pocetakParagrafa"> <span class="brojRetka" id="12">12</span>Svojim pak prijateljima i onima koji se u njih uzdaju ostali su vjerni. Podložili su kako obližnje tako i udaljene kraljeve, boje ih se svi koji čuju za njihovo ime.  <span class="brojRetka" id="13">13</span>Komu žele vlast, njemu je i daju. Svrgavaju pak koga ne žele. Vrlo su ojačali.  <span class="brojRetka" id="14">14</span>Unatoč svemu tome nijedan se od njih nije okrunio niti obukao grimizom da bi se tako proslavio.  <span class="brojRetka" id="15">15</span>Osnovali su vijeće u kojem svaki dan vijeća trista i dvadeset članova, savjetujući se bez prestanka o svom puku, radi njegova blagostanja.  <span class="brojRetka" id="16">16</span>Svake godine povjeravaju jednome čovjeku da vlada i upravlja cijelim carstvom. Svi toga jednog čovjeka slušaju: među njima nema ni zavisti ni ljubomore.</p><p class="noviRedak"> <h4>Savez Židova s Rimljanima</h4><p class="pocetakParagrafa"> <span class="brojRetka" id="17">17</span>Tada Juda izabra Ivanova sina Eupolema, iz Akosove kuće, i Eleazarova sina Jasona i posla ih u Rim da s Rimljanima sklope prijateljstvo i savez  <span class="brojRetka" id="18">18</span>da bi se tako oslobodili jarma. Uvidjeli su da grčko kraljevstvo porobljuje Izraela.  <span class="brojRetka" id="19">19</span>Poslije vrlo duga putovanja stigli su u Rim, ušli u senat i ovako progovorili:  <span class="brojRetka" id="20">20</span>»Juda zvan Makabej i njegova braća sa židovskim narodom poslali su nas k vama da s vama sklopimo savez i prijateljstvo i da nas ubrojite u svoje saveznike i prijatelje.«  <span class="brojRetka" id="21">21</span>Taj se zahtjev senatorima svidio.  <span class="brojRetka" id="22">22</span>Evo prijepisa ugovora koji su urezali u brončane ploče i poslali Židovima u Jeruzalem kao ispravu o miru i savezu:</p><p class="pocetakParagrafa"> <span class="brojRetka" id="23">23</span>»Neka sreća prati Rimljane i židovski narod na moru i na kopnu zavazda! A mač i neprijatelj bio od njih daleko!  <span class="brojRetka" id="24">24</span>Ako, prije svega, Rimu ili kojemu od njegovih saveznika diljem njegove vladavine zaprijeti rat,  <span class="brojRetka" id="25">25</span>židovski će se narod na njegovoj strani boriti svim srcem, koliko prilike budu zahtijevale.  <span class="brojRetka" id="26">26</span>Protivnicima neće davati niti ih opskrbljivati žitom, oružjem, novcem ni lađama. Tako je zaključio Rim. I on će vjerno vršiti svoje obveze, a da ne prima jamstvo.  <span class="brojRetka" id="27">27</span>Isto tako, ako židovski narod bude prvi napadnut, Rimljani će se na njegovoj strani boriti svom dušom, koliko to od njih budu zahtijevale prilike.  <span class="brojRetka" id="28">28</span>Napadačima neće se davati ni žita, ni oružja, ni novaca, ni lađa. Tako je zaključio Rim i on će se ovih obveza držati bez prijevare.  <span class="brojRetka" id="29">29</span>Takav su savez Rimljani sklopili sa židovskim narodom.  <span class="brojRetka" id="30">30</span>Ako bi pak poslije toga jedni ili drugi htjeli štogod dodati ili oduzeti, mogu to učiniti po svojoj volji, i što god dodaju ili oduzmu to će ih obvezivati.</p><p class="pocetakParagrafa"> <span class="brojRetka" id="31">31</span>Što se tiče zala koja im je nanio kralj Demetrije, pisali smo mu ovako: ‘Zašto pritišćeš jarmom Židove, naše prijatelje i saveznike?  <span class="brojRetka" id="32">32</span>Potuže li se još jednom na tebe, ustat ćemo na obranu njihovih prava i zavojštit ćemo protiv tebe na moru i na kopnu.’«</p></p>