<h2>I. UVOD</h2><h4>Aleksandar i njegovi nasljednici</h4><p class="pocetakParagrafa"> <span class="brojRetka" id="1">1</span>Aleksandar Makedonac, sin Filipov – tada već gospodar Grčke – provali iz zemlje Kitima i potuče Darija, kralja perzijskog i medijskog, i zakralji se namjesto njega.  <span class="brojRetka" id="2">2</span>Povede mnoge ratove, zauze tvrđave i poubija kraljeve zemlje.  <span class="brojRetka" id="3">3</span>Dopro je do nakraj svijeta i poplijenio mnoge narode. Sva zemlja pred njim umuknu, a srce se njegovo uznese i uzoholi.  <span class="brojRetka" id="4">4</span>Sakupi silnu vojsku, podloži svojoj vlasti krajeve, narode i vladare da mu plaćaju danak.  <span class="brojRetka" id="5">5</span>Konačno pade u postelju i uvidje da mu je umrijeti.  <span class="brojRetka" id="6">6</span>Sazva svoje službenike, odličnike koji su s njim rasli od mladosti, i još za života razdijeli im svoje kraljevstvo.  <span class="brojRetka" id="7">7</span>Tako, pošto je kraljevao dvanaest godina, Aleksandar umrije.  <span class="brojRetka" id="8">8</span>A njegovi časnici preuzeše vlast, svaki na svome području.  <span class="brojRetka" id="9">9</span>Svi se oni poslije njegove smrti okruniše, a tako nakon njih i njihovi sinovi. Tako se godine i godine množilo zlo na zemlji.</p><p class="noviRedak"> <h4>Antioh Epifan i prodor helenizma u Izrael</h4><p class="pocetakParagrafa"> <span class="brojRetka" id="10">10</span>Od njih dođe grešni izdanak Antioh Epifan, sin kralja Antioha, koji bijaše talac u Rimu. On se zakralji godine sto trideset i sedme kraljevstva grčkoga.  <span class="brojRetka" id="11">11</span>U one dane nađoše se u Izraelu ljudi opaki koji stadoše uvjeravati mnoge: »Hajde da sklopimo savez s narodima, svojim susjedima, jer otkako se od njih odijelismo, snađoše nas mnoga zla.«  <span class="brojRetka" id="12">12</span>I mnogima se to svidjelo.</p><p class="pocetakParagrafa"> <span class="brojRetka" id="13">13</span>Štoviše, požuriše se neki od naroda i odoše kralju, koji im dopusti da se povedu za poganskim običajima.  <span class="brojRetka" id="14">14</span>I sagradiše u Jeruzalemu borilište, kako to običavaju pogani,  <span class="brojRetka" id="15">15</span>prepraviše svoje obrezanje i otpadoše od svetog Saveza. Ujarmiše se s poganima i prodaše se da čine zlo.</p><p class="noviRedak"> <h4>Prvi pohod na Egipat i pljačka Hrama</h4><p class="pocetakParagrafa"> <span class="brojRetka" id="16">16</span>Kad je Antioh učvrstio svoju vlast, poduze da svom kraljevstvu podvrgne Egipat pa da kraljuje dvama kraljevstvima.  <span class="brojRetka" id="17">17</span>Provali u Egipat sa silnom vojskom, s bojnim kolima i slonovima, s konjaništvom i velikim brodovljem.  <span class="brojRetka" id="18">18</span>I zametne rat protiv Ptolemeja, kralja egipatskog, koji pred njim uzmače i pobježe. Padoše mnogi nasmrt ranjeni.  <span class="brojRetka" id="19">19</span>I tako oni zagospodariše egipatskim utvrđenim gradovima i poplijeniše Egipat.  <span class="brojRetka" id="20">20</span>A pošto je potukao Egipat, Antioh se godine sto četrdeset i treće vrati i krene protiv Izraela. Uziđe na Jeruzalem sa silnom vojskom.  <span class="brojRetka" id="21">21</span>Drsko prodre u Svetište i zaplijeni zlatni kadioni žrtvenik, svijećnjak sa svim priborom,  <span class="brojRetka" id="22">22</span>stol za prinošenje hljebova, sudove za žrtve ljevanice, kaleže, zlatne kadionice, zavjese, vijence i sav zlatni ures na pročelju Hrama, koje ogoli.  <span class="brojRetka" id="23">23</span>Zaplijenio je sve srebro i zlato, oteo dragocjeno posuđe i opljačkao tajne riznice koje je mogao pronaći.  <span class="brojRetka" id="24">24</span>Oplijenivši sve to, vratio se u svoju zemlju, pošto je izvršio pokolj i izgovorio silno bogohulstvo.  <span class="brojRetka" id="25">25</span>U Izraelu nasta opća tuga po svim mjestima.</p><p class="stih1"> <span class="brojRetka" id="26">26</span>Zastenjaše poglavari i starješine,</p><p class="stih2">obnemogoše mladići i djevojke –</p><p class="stih2">ljepota ženska sva uvenu.</p><p class="stih1"> <span class="brojRetka" id="27">27</span>Mladoženje udariše u tužaljke;</p><p class="stih2">a nevjeste po ložnicama prokukaše.</p><p class="stih1"> <span class="brojRetka" id="28">28</span>Sva se zemlja tresla od žalosti nad svojim stanovnicima,</p><p class="stih2">sav se dom Jakovljev obukao u sramotu.</p><p class="noviRedak"> <h4>Porezi i utvrđenje Jeruzalema</h4><p class="pocetakParagrafa"> <span class="brojRetka" id="29">29</span>Nakon dvije godine posla kralj u gradove judejske nadglednika poreza, koji dođe u Jeruzalem s jakom vojskom.  <span class="brojRetka" id="30">30</span>Najprije im je lukavo govorio o miru, i oni mu povjerovaše. Zatim iznenada navali na grad, potuče ga teškim udarcima i pogubi mnoštvo Izraelaca.  <span class="brojRetka" id="31">31</span>Opljačka grad, zapali ga vatrom i sruši mu kuće i zid unaokolo.  <span class="brojRetka" id="32">32</span>Žene i djecu učiniše sebi robljem i porazdijeliše među sobom stoku.  <span class="brojRetka" id="33">33</span>Zatim su obzidali Davidov grad velikim i jakim zidom, s gordim kulama, i tako im postade utvrdom.  <span class="brojRetka" id="34">34</span>Ondje smjestiše opaki ološ, ljude protivne Zakonu, koji se tu osiliše.  <span class="brojRetka" id="35">35</span>Nagomilaše tu oružja i hrane i pohraniše plijen koji poplijeniše u Jeruzalemu.</p><p class="pocetakParagrafa">I tako se tu stvorilo neprijateljsko gnijezdo.</p><p class="stih1"> <span class="brojRetka" id="36">36</span>Postade to zasjeda Svetištu,</p><p class="stih2">za sve vrijeme opak protivnik Izraelu.</p><p class="stih1"> <span class="brojRetka" id="37">37</span>Proliše krv nevinu naokolo Svetišta</p><p class="stih2">i oskvrnuše sveto mjesto.</p><p class="stih1"> <span class="brojRetka" id="38">38</span>Zbog njih pobjegoše žitelji jeruzalemski</p><p class="stih2">i grad postade naselje stranaca.</p><p class="stih2">Jeruzalem postade tuđina porodu svome,</p><p class="stih2">i djeca ga njegova napustiše.</p><p class="stih1"> <span class="brojRetka" id="39">39</span>Svetište njegovo opustje k’o pustinja,</p><p class="stih2">blagdani mu se okrenuše u žalovanje,</p><p class="stih2">subote u porugu, a slava njegova u ništavilo.</p><p class="stih1"> <span class="brojRetka" id="40">40</span>K’o nekoć slava njegova, namnožila mu se sramota,</p><p class="stih2">i sav se ponos njegov okrenu u tugovanje.</p><p class="noviRedak"> <h4>Antioh nameće poganske običaje</h4><p class="pocetakParagrafa"> <span class="brojRetka" id="41">41</span>I napisa kralj proglas svemu svom kraljevstvu da svi moraju postati jedan narod i svaki mora ostaviti svoje običaje.  <span class="brojRetka" id="42">42</span>I svi se narodi pokoriše kraljevoj naredbi.  <span class="brojRetka" id="43">43</span>I mnogi Izraelci prihvatiše njegovo bogoštovlje i počeše žrtvovati idolima i ne svetkovati subotu.  <span class="brojRetka" id="44">44</span>A kralj posla u Jeruzalem, i u ostale judejske gradove, poslanice po glasnicima da se svi imaju povesti za običajima tuđinaca koji su u zemlji,  <span class="brojRetka" id="45">45</span>pa da se u Hramu dokinu paljenice, klanice i ljevanice; da se više ne svetkuju subote i blagdani;  <span class="brojRetka" id="46">46</span>da se onečisti Svetište i sveti narod;  <span class="brojRetka" id="47">47</span>da se podignu oltari, sveti gajevi i idoli pa da im se žrtvuju svinje i nečiste životinje;  <span class="brojRetka" id="48">48</span>da se više ne obrezuju djeca, da se onečiste svakom nečistoćom i gnusobom  <span class="brojRetka" id="49">49</span>i tako zaborave Zakon i izmijene sve običaje.  <span class="brojRetka" id="50">50</span>Tko se ne pokori kraljevoj naredbi, osuđen je na smrt.  <span class="brojRetka" id="51">51</span>Kralj je svem kraljevstvu napisao proglase takva sadržaja i postavio je nadglednike nad svim narodom da se to provede. Svim je judejskim gradovima, svakomu napose, zapovjedio da prinose žrtve.  <span class="brojRetka" id="52">52</span>I pridružiše im se mnogi od naroda, svi oni koji su otpali od Zakona, i zla velika učiniše u zemlji.  <span class="brojRetka" id="53">53</span>Takvi primoraše Izraela da se skriva u svakojakim zbježištima.</p><p class="pocetakParagrafa"> <span class="brojRetka" id="54">54</span>Petnaestoga dana mjeseca kisleva, godine sto četrdeset i pete, sagradio je kralj na oltaru za žrtve paljenice Grozotu pustoši. I u susjednim judejskim gradovima podigoše žrtvenike.  <span class="brojRetka" id="55">55</span>I palili su tamjan na vratima kuća i po trgovima.  <span class="brojRetka" id="56">56</span>A u koga nađoše knjige Zakona, razderaše ih i baciše u vatru.  <span class="brojRetka" id="57">57</span>Ako bi otkrili da tko čuva svitak Knjige Saveza ili da pristaje uza Zakon, po kraljevoj je odluci bio ubijen.  <span class="brojRetka" id="58">58</span>Takvo nasilje provodili su mjesec za mjesecom nad Izraelom, nad svakim koga bi po gradovima otkrili.  <span class="brojRetka" id="59">59</span>Dvadeset i petoga u mjesecu prinosili su žrtve na žrtveniku podignutu na oltaru za paljenice.  <span class="brojRetka" id="60">60</span>Po toj zapovijedi pogubljivali su žene koje su dale obrezati svoju djecu;  <span class="brojRetka" id="61">61</span>objesili bi im o vrat dojenčad i smaknuli ih zajedno sa svim njihovim domom i s onima koji su izvršili obrezanje.</p><p class="pocetakParagrafa"> <span class="brojRetka" id="62">62</span>Uza sve to, mnogi od Izraela ostadoše postojani i pokazaše se hrabri te nisu jeli od nečistih jela.  <span class="brojRetka" id="63">63</span>Radije su išli u smrt nego da se onečiste hranom ili da oskvrnu sveti Savez. I tako su umirali.</p><p class="pocetakParagrafa"> <span class="brojRetka" id="64">64</span>Uistinu, strašan gnjev bijaše nad Izraelom.</p></p></p></p></p>