<h2>V. ŠIMUN VELIKI SVEĆENIK I VOĐA ŽIDOVA (143.–134. prije Krista)</h2><h4>Šimun preuzima zapovjedništvo</h4><p class="pocetakParagrafa"> <span class="brojRetka" id="1">1</span>Šimun je saznao da je Trifon sabrao veliku vojsku da upadne u judejsku zemlju i da je opustoši.  <span class="brojRetka" id="2">2</span>Kad je vidio gdje narod strepi od straha, došao je u Jeruzalem i skupio ga.  <span class="brojRetka" id="3">3</span>Tješio je narod govoreći:</p><p class="pocetakParagrafa">»Dobro znate što smo ja i moja braća i kuća mog oca učinili za Zakon i za Sveto mjesto. Poznati su vam i ratovi i nevolje koje smo pretrpjeli.  <span class="brojRetka" id="4">4</span>Sva su moja braća izginula za Izrael. Ja sam ostao sam.  <span class="brojRetka" id="5">5</span>U vrijeme ugnjetavanja nikako ne želim svog života štedjeti. Nisam bolji od svoje braće.  <span class="brojRetka" id="6">6</span>Nego radije ću osvetiti svoj narod, Sveto mjesto, vaše žene i vašu djecu, jer su se svi pogani, gonjeni mržnjom, udružili da nas zatru.«</p><p class="pocetakParagrafa"> <span class="brojRetka" id="7">7</span>Čim je narod čuo te riječi, rasplamtio se duh u njemu.  <span class="brojRetka" id="8">8</span>Odgovorili su mu jakim glasom: »Ti si naš vođa namjesto Jude i svoga brata Jonatana!  <span class="brojRetka" id="9">9</span>Preuzmi vodstvo u našem ratu. Što nam god ti zapovjediš, mi ćemo izvršiti.«</p><p class="pocetakParagrafa"> <span class="brojRetka" id="10">10</span>Sabrao je sve ljude sposobne za borbu i žurno dovršio zidove Jeruzalema i unaokolo ga utvrdio.  <span class="brojRetka" id="11">11</span>Poslao je u Jopu Apsalomova sina Jonatana i s njim znatnu vojsku. Taj je odande izagnao stanovnike i ondje se nastanio.</p><p class="noviRedak"> <h4>Šimun odagnao Trifona iz Judeje</h4><p class="pocetakParagrafa"> <span class="brojRetka" id="12">12</span>Trifon se podigao s velikom vojskom iz Ptolemaide da navali na židovsku zemlju. S njime je bio zasužnjeni Jonatan.  <span class="brojRetka" id="13">13</span>Šimun se utaborio kod Adide naprama ravnici.  <span class="brojRetka" id="14">14</span>Kad je Trifon doznao da je Šimun zamijenio svoga brata Jonatana i da kani s njim zametnuti boj, poslao je poslanike da mu kažu:  <span class="brojRetka" id="15">15</span>»Zbog srebra što ga tvoj brat Jonatan duguje kraljevskoj blagajni za službe što ih je obnašao držimo ga u sužanjstvu.  <span class="brojRetka" id="16">16</span>Zato sad pošalji stotinu srebrnih talenata i dva njegova sina kao taoce, da se, kad bude pušten na slobodu, ne odmetne od nas. Onda ćemo ga pustiti.«</p><p class="pocetakParagrafa"> <span class="brojRetka" id="17">17</span>Premda je Šimun znao da mu glasnici lažu, ipak je poslao po srebro i dječake da na sebe ne navuče veliko neprijateljstvo naroda.  <span class="brojRetka" id="18">18</span>Jer bi inače rekli da je Jonatan poginuo zato što on nije poslao novce i dječake.  <span class="brojRetka" id="19">19</span>Zato je poslao dječake i stotinu talenata, ali ga Trifon prevari i ne posla Jonatana.  <span class="brojRetka" id="20">20</span>Poslije toga Trifon je krenuo da osvoji zemlju i opustoši je. Odabrali su zaobilazni put prema Adori. Šimun mu se isprečavao sa svojom vojskom kuda god je on prolazio.  <span class="brojRetka" id="21">21</span>A oni koji su bili u Tvrđi poslaše Trifonu poslanike, tražeći da brzo dođe k njima kroz pustinju i opskrbi ih hranom.  <span class="brojRetka" id="22">22</span>Tada Trifon odredi da onamo odu svi njegovi konjanici, ali je te noći pao tako obilan snijeg da nisu mogli krenuti. Digao je tabor i otišao u Galaaditidu.  <span class="brojRetka" id="23">23</span>Nadomak Baskame ubio je Jonatana, koga tu i pokopaše.  <span class="brojRetka" id="24">24</span>Potom se Trifon vratio u svoju zemlju.</p><p class="noviRedak"> <h4>Jonatan pokopan u modinskoj grobnici koju je sagradio Šimun</h4><p class="pocetakParagrafa"> <span class="brojRetka" id="25">25</span>Šimun je poslao po kosti svoga brata Jonatana i ukopao ga u Modinu, gradu svojih otaca.  <span class="brojRetka" id="26">26</span>Za njim je žalio sav Izrael i oplakivao ga mnogo dana.  <span class="brojRetka" id="27">27</span>Šimun je na grobnici svog oca i svoje braće podigao nadgrobnik od kamena uglađena straga i sprijeda, a tako visok da se vidio iz daljine.  <span class="brojRetka" id="28">28</span>Podigao je sedam piramida, jednu prema drugoj, ocu i majci i četvorici braće.  <span class="brojRetka" id="29">29</span>Načinio im je podnožja, okružio ih visokim stupovima, na stupove je na vječni spomen postavio bojnu opremu, a uz bojnu opremu klesane lađe da ih vide svi koji plove morem.  <span class="brojRetka" id="30">30</span>Takva je grobnica koju je podigao u Modinu i koja postoji i dan-danas.</p><p class="noviRedak"> <h4>Darovi Demetrija II. Šimunu</h4><p class="pocetakParagrafa"> <span class="brojRetka" id="31">31</span>Trifon je mladoga kralja Antioha pogubio na prijevaru.  <span class="brojRetka" id="32">32</span>Zavladao je namjesto njega, ovjenčao se krunom Azije i time navalio mnogo zla na zemlju.  <span class="brojRetka" id="33">33</span>A Šimun je ponovno sagradio tvrđave po Judeji, obzidao ih visokim kulama i velikim zidovima, s vratima i prijevornicama, i tvrđave je opskrbio hranom.  <span class="brojRetka" id="34">34</span>Potom je Šimun izabrao ljude i poslao ih kralju Demetriju da zemlji isposluju oprost, jer je Trifon znao samo otimati.  <span class="brojRetka" id="35">35</span>Kralj Demetrije poslao je odgovor na njihov zahtjev u pismu sastavljenu ovako:</p><p class="pocetakParagrafa"> <span class="brojRetka" id="36">36</span>»Kralj Demetrije pozdravlja vrhovnog svećenika Šimuna, prijatelja kraljevâ, starješine i judejski narod.  <span class="brojRetka" id="37">37</span>Primili smo zlatnu krunu i palminu grančicu koju ste nam poslali, pa smo pripravni da s vama sklopimo potpuni mir i da pišemo svojim službenicima da vas oproste od poreza.  <span class="brojRetka" id="38">38</span>Sve ono što smo s vama uglavili neka ostane na snazi i tvrđave što ste ih sagradili neka su vaše.  <span class="brojRetka" id="39">39</span>Opraštamo vam dosadašnje prijestupe i propuste i krunu koju dugujete. A ako se kakav drugi porez ubirao u Jeruzalemu, neka se više ne zahtijeva.  <span class="brojRetka" id="40">40</span>Ako su koji od vas kadri da se uvrste u moju tjelesnu stražu, neka se upišu. Neka među nama vlada mir.«</p><p class="pocetakParagrafa"> <span class="brojRetka" id="41">41</span>Godine sto sedamdesete skinut je jaram poganâ s Izraela,  <span class="brojRetka" id="42">42</span>i narod je u svojim poveljama i ugovorima počeo pisati: »Prve godine istaknutog vrhovnog svećenika, židovskog vojskovođe i glavara Šimuna.«</p><p class="noviRedak"> <h4>Šimun zauzima Gezer</h4><p class="pocetakParagrafa"> <span class="brojRetka" id="43">43</span>U te dane opkoli Šimun Gezer da bi ga zaposjeo vojskom. Načinio je kule na kotačima i njima se poslužio protiv grada. Prolomio je jedan od bedema i osvojio ga.  <span class="brojRetka" id="44">44</span>Oni s kule uskočili su u mjesto. U gradu nasta velika strka.  <span class="brojRetka" id="45">45</span>Građani se sa ženama i djecom popeli na bedeme, trgali na sebi odjeću i Šimunu iza glasa dovikivali da s njima sklopi mir:  <span class="brojRetka" id="46">46</span>»Ne postupaj s nama po našoj zloći, nego po svojem milosrđu!«  <span class="brojRetka" id="47">47</span>Šimun se s njima sporazumio i prestao je na njih udarati, ali ih je istjerao iz grada, očistio kuće u kojima su držali idole, a zatim uđe uz pjesme i hvalospjeve.  <span class="brojRetka" id="48">48</span>Uklonio je odande svaku nečistoću, naselio ljude koji vrše Zakon, utvrdio grad pa onda u njemu sebi uredio boravište.</p><p class="noviRedak"> <h4>Šimun osvaja jeruzalemsku Tvrđu</h4><p class="pocetakParagrafa"> <span class="brojRetka" id="49">49</span>Onima koji su bili u jeruzalemskoj Tvrđi nije se dopuštalo da odlaze iz zemlje ili da u nju idu, da kupuju ili prodaju. Ljuto su izgladnjeli. Mnogi su od njih svisnuli od gladi.  <span class="brojRetka" id="50">50</span>Zavapili su k Šimunu da s njima sklopi mir, a on tako i učini, ali ih odande istjera i očisti Tvrđu od svake poganštine.  <span class="brojRetka" id="51">51</span>Židovi su u nju ušli dvadeset i trećega dana drugoga mjeseca godine sto sedamdeset i prve. Klicali su noseći palmine grane, pjevali himne i hvalospjeve uz citare, harfe i cimbale, jer velik neprijatelj bijaše slomljen i izbačen iz Izraela.  <span class="brojRetka" id="52">52</span>Šimun je odredio da se svake godine taj dan svetkuje s veseljem. Utvrdio je hramsku goru kraj Tvrđe te se ondje sa svojima nastanio.</p><p class="pocetakParagrafa"> <span class="brojRetka" id="53">53</span>Kad je Šimun vidio da mu je sin Ivan odrastao do muževne dobi, postavi ga zapovjednikom svih snaga. Ivan se smjestio u Gezeru.</p></p></p></p></p></p>