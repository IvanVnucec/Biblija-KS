<h4>Jonatanovi odnosi s Rimom i Spartom</h4><p class="pocetakParagrafa"> <span class="brojRetka" id="1">1</span>Videći da mu je pogodna prilika, Jonatan izabra ljude i posla ih u Rim da s Rimljanima potvrde i obnove prijateljstvo.  <span class="brojRetka" id="2">2</span>Jednaka je pisma poslao i Spartancima i drugima.  <span class="brojRetka" id="3">3</span>Tako su oni otišli u Rim, ušli u Senat i rekli: »Veliki svećenik Jonatan i narod židovski poslaše nas da među sobom obnovimo prijateljstvo i savezništvo kakvo je bilo prije.«  <span class="brojRetka" id="4">4</span>Dali su im pisma za vlasti svake zemlje, s preporukom da ih upute u miru u judejsku zemlju.</p><p class="pocetakParagrafa"> <span class="brojRetka" id="5">5</span>Evo prijepisa pisma koje je Jonatan pisao Spartancima:</p><p class="pocetakParagrafa"> <span class="brojRetka" id="6">6</span>»Veliki svećenik Jonatan, narodno vijeće, svećenici i ostali narod židovski pozdravljaju svoju braću Spartance.  <span class="brojRetka" id="7">7</span>Već prije poslao je Arije, koji je vladao među vama, velikom svećeniku Oniji pismo u kojem potvrđuje da ste naša braća, kako to pokazuje priloženi prijepis.  <span class="brojRetka" id="8">8</span>Onija je s počastima dočekao čovjeka koji je bio poslan i primio je pismo koje je jasno govorilo o savezništvu i prijateljstvu.  <span class="brojRetka" id="9">9</span>Što se nas tiče, iako nam to ne bi bilo potrebno budući da nam za utjehu stoje na raspolaganju svete knjige,  <span class="brojRetka" id="10">10</span>pokušali smo nekoga poslati da se obnovi bratstvo i prijateljstvo koje nas s vama veže, da se ne otuđimo od vas, jer je proteklo mnogo vremena od vašeg poslanstva.  <span class="brojRetka" id="11">11</span>Mi se vas neprestano sjećamo u svako doba i u svakoj prilici, o blagdanima i ostalim svečanim danima, kad prinosimo žrtve i molimo, kako se pristoji i dolikuje sjećati se braće.  <span class="brojRetka" id="12">12</span>Radujemo se vašoj slavi.  <span class="brojRetka" id="13">13</span>Oko nas su se umnožile nevolje i ratovi i na nas su zavojštili kraljevi, naši susjedi.  <span class="brojRetka" id="14">14</span>U tim ratovima nismo vam htjeli biti na teret, kao ni ostalim našim saveznicima i prijateljima,  <span class="brojRetka" id="15">15</span>jer nam s Neba dolazi pomoć koja nas jača. Tako smo izbavljeni od svojih neprijatelja, a oni su poniženi.  <span class="brojRetka" id="16">16</span>Izabrali smo, dakle, Antiohova sina Numenija i Jasonova sina Antipatra i poslali ih k Rimljanima da s njima obnove prijateljstvo i savez koji nas je ujedinjavao prije.  <span class="brojRetka" id="17">17</span>Njima smo naložili da pođu i k vama, da vas pozdrave i uruče vam naša pisma o obnavljanju bratstva.  <span class="brojRetka" id="18">18</span>I sad će nam biti drago ako nam na to odgovorite.«</p><p class="pocetakParagrafa"> <span class="brojRetka" id="19">19</span>Ovo je prijepis pisma što su ga oni poslali Oniji:</p><p class="pocetakParagrafa"> <span class="brojRetka" id="20">20</span>»Spartanski kralj Arije pozdravlja velikog svećenika Oniju.  <span class="brojRetka" id="21">21</span>Našlo se u spisu o Spartancima i Židovima da su braća i da su od Abrahamova roda.  <span class="brojRetka" id="22">22</span>Sad, kad to znamo, bit će nam drago ako nam pišete o vašem blagostanju.  <span class="brojRetka" id="23">23</span>Mi vam pišemo ovako: vaša stada i vaša dobra naša su, a naša su vaša. Zato smo odredili da vam se u tom smislu donese poruka.«</p><p class="noviRedak"> <h4>Jonatan u Celesiriji, Šimun u Filisteji</h4><p class="pocetakParagrafa"> <span class="brojRetka" id="24">24</span>Uto je Jonatan dočuo da su se Demetrijevi zapovjednici vratili s jačom vojskom nego prije da udare na nj.  <span class="brojRetka" id="25">25</span>Izišao je iz Jeruzalema i krenuo prema njima u zemlju Hamat, jer im nije htio dopustiti da uđu u njegovu zemlju.  <span class="brojRetka" id="26">26</span>Poslao je uhode u njihov tabor. Ti su se vratili i javili mu kako se spremaju da noću navale na njih.  <span class="brojRetka" id="27">27</span>Kad je zašlo sunce, Jonatan je zapovjedio svojima da bdiju i oružje drže pod rukom, da svu noć budu spremni na boj. Oko tabora postavio je predstraže.</p><p class="pocetakParagrafa"> <span class="brojRetka" id="28">28</span>Na vijest da su Jonatan i njegovi spremni na boj, neprijatelji su se uplašili i klonuli srcem te su u svom taboru zapalili vatre.  <span class="brojRetka" id="29">29</span>Ali Jonatan i njegovi vojnici nisu do jutra znali za njihov odlazak, jer su vidjeli da gore vatre.  <span class="brojRetka" id="30">30</span>Jonatan ih stade goniti, ali ih ne stiže budući da su prešli rijeku Eleuter.  <span class="brojRetka" id="31">31</span>Jonatan je odatle krenuo protiv Arapa koji se zovu Zabadejci te ih razbio i oplijenio.  <span class="brojRetka" id="32">32</span>Zatim je digao tabor i došao u Damask i prošao svu tu zemlju.  <span class="brojRetka" id="33">33</span>A Šimun se zaputio i dopro sve do Askalona i susjednih mjesta. Skrenuo je u Jopu i zauzeo je.  <span class="brojRetka" id="34">34</span>Čuo je, naime, da stanovnici kane to mjesto predati Demetrijevim pristašama. U nj je smjestio posadu da ga čuvaju.</p><p class="noviRedak"> <h4>Utvrđivanje Jeruzalema</h4><p class="pocetakParagrafa"> <span class="brojRetka" id="35">35</span>Kad se Jonatan vratio, sazvao je skupštinu narodnih starješina i s njima odlučio da u Judeji sagradi tvrđave,  <span class="brojRetka" id="36">36</span>da nadogradi jeruzalemske zidove, podigne visoku pregradu između Tvrđe i grada i tako odijeli Tvrđu od grada, osami je da njezini ljudi ne mogu ni kupovati ni prodavati.  <span class="brojRetka" id="37">37</span>Sabrali su se da ponovno ozidaju grad. Srušio se dio zida na potoku s istočne strane. Obnovili su četvrt zvanu Kafenata.  <span class="brojRetka" id="38">38</span>A Šimun ponovno sagradi Adidu u Šefeli, utvrdi je i namjesti vrata s prijevornicama.</p><p class="noviRedak"> <h4>Jonatan pada neprijatelju u ruke</h4><p class="pocetakParagrafa"> <span class="brojRetka" id="39">39</span>Trifon je snovao da zavlada Azijom, ovjenča se krunom i digne ruku na kralja Antioha.  <span class="brojRetka" id="40">40</span>Bojeći se da ga Jonatan ne spriječi i da na nj, ako ustreba, ne zavojšti, smišljao je kako bi ga uhvatio i ubio. Krenuo je u Betšan.</p><p class="pocetakParagrafa"> <span class="brojRetka" id="41">41</span>Jonatan iziđe preda nj sa četrdeset tisuća ljudi izabranih za borbu. Došao je u Betšan.  <span class="brojRetka" id="42">42</span>Trifon je vidio kako je došao s velikom vojskom pa se pobojao na nj staviti ruku.  <span class="brojRetka" id="43">43</span>I tako ga primi s počastima, preporuči ga svim svojim prijateljima, obdari ga i svojim prijateljima i četama zapovjedi da ga slušaju kao njega samoga.  <span class="brojRetka" id="44">44</span>Jonatanu je rekao: »Zašto si zamarao sav taj narod kad među nama ne prijeti rat?  <span class="brojRetka" id="45">45</span>Pošalji ih, dakle, svojim kućama, izaberi nekoliko ljudi da te prate pa hajde sa mnom u Ptolemaidu. Predat ću ti taj grad kao i ostale tvrđave, ostatak četa i sve službenike, zatim ću se vratiti i otići, jer radi toga sam i došao.«</p><p class="pocetakParagrafa"> <span class="brojRetka" id="46">46</span>Jonatan mu povjerova i učini kako je on rekao. Otpustio je čete da odu u židovsku zemlju.  <span class="brojRetka" id="47">47</span>Uza se je ostavio tri tisuće ljudi, od kojih je dvije tisuće odvojio u Galileji, a tisuću ih je pošlo s njim.  <span class="brojRetka" id="48">48</span>Kad je Jonatan ušao u Ptolemaidu, njezini stanovnici zatvoriše vrata, uhvatiše ga i posjekoše sve njegove pratioce.  <span class="brojRetka" id="49">49</span>Trifon je poslao pješake i konjanike u Galileju i u veliku ravnicu da pobiju sve Jonatanove pristalice.  <span class="brojRetka" id="50">50</span>Ti su doznali da je Jonatan uhvaćen i da je poginuo zajedno sa svima svojima. Ohrabrili su jedni druge i pošli stisnutih redova, spremni za boj.  <span class="brojRetka" id="51">51</span>Kad su progonitelji vidjeli da im je život ugrožen, vratiše se.  <span class="brojRetka" id="52">52</span>Svi su živi i zdravi došli u židovsku zemlju. Oplakivali su Jonatana i njegovu pratnju. Bili su puni straha. Sav je narod tugovao.</p><p class="pocetakParagrafa"> <span class="brojRetka" id="53">53</span>Svi su pogani oko njih nastojali da ih istrijebe. Govorili su: »Nemaju ni vođe ni pomoćnika. Vrijeme je da udarimo na njih, pa ćemo im zatrti spomen među ljudima!«</p></p></p></p>