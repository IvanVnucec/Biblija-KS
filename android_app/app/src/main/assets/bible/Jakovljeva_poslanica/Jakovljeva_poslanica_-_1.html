<h4>Naslov i pozdrav</h4><p class="pocetakParagrafa"> <span class="brojRetka" id="1">1</span>Jakov, sluga Boga i Gospodina Isusa Krista: dvanaestorim plemenima raseljeništva pozdrav.</p><p class="noviRedak"> <h4>Korist kušnje</h4><p class="pocetakParagrafa"> <span class="brojRetka" id="2">2</span>Pravom radošću smatrajte, braćo moja, kad upadnete u razne kušnje  <span class="brojRetka" id="3">3</span>znajući da prokušanost vaše vjere rađa postojanošću.  <span class="brojRetka" id="4">4</span>Ali neka postojanost bude na djelu savršena da budete savršeni i potpuni, bez ikakva nedostatka.</p><p class="pocetakParagrafa"> <span class="brojRetka" id="5">5</span>Nedostaje li komu od vas mudrosti, neka ište od Boga, koji svima daje rado i bez negodovanja, i dat će mu se.  <span class="brojRetka" id="6">6</span>Ali neka ište s vjerom, bez ikakva kolebanja. Jer kolebljivac je sličan morskom valovlju, uzburkanu i gonjenu.  <span class="brojRetka" id="7">7</span>Neka takav ne misli da će primiti što od Gospodina –  <span class="brojRetka" id="8">8</span>čovjek duše dvoumne, nepostojan na svim putovima svojim.</p><p class="pocetakParagrafa"> <span class="brojRetka" id="9">9</span>Neka se brat niska soja ponosi svojim uzvišenjem,  <span class="brojRetka" id="10">10</span>a bogataš svojim poniženjem. Ta proći će kao cvijet trave:  <span class="brojRetka" id="11">11</span>sunce ogranu žarko te usahnu trava i cvijet njezin uvenu; dražest mu lica propade. Tako će i bogataš na stazama svojim usahnuti.</p><p class="pocetakParagrafa"> <span class="brojRetka" id="12">12</span>Blago čovjeku koji trpi kušnju: prokušan, primit će vijenac života koji je Gospodin obećao onima što ga ljube.</p><p class="noviRedak"> <h4>Božja svetost</h4><p class="pocetakParagrafa"> <span class="brojRetka" id="13">13</span>Neka nitko u napasti ne rekne: »Bog me napastuje.« Ta Bog ne može biti napastovan na zlo, i ne napastuje nikoga.  <span class="brojRetka" id="14">14</span>Nego svakoga napastuje njegova požuda koja ga privlači i mami.  <span class="brojRetka" id="15">15</span>Požuda zatim, zatrudnjevši, rađa grijehom, a grijeh izvršen rađa smrću.</p><p class="noviRedak"> </p><p class="stih1"> <span class="brojRetka" id="16">16</span>Ne varajte se, braćo moja ljubljena!</p><p class="stih1"> <span class="brojRetka" id="17">17</span>Svaki dobar dar,</p><p class="stih1">svaki savršen poklon odozgor je,</p><p class="stih1">silazi od Oca svjetlilâ</p><p class="stih1">u kome nema promjene</p><p class="stih1">ni sjene od mijene.</p><p class="noviRedak"> </p><p class="stih1"> <span class="brojRetka" id="18">18</span>Po svom naumu on nas porodi</p><p class="stih1">riječju Istine</p><p class="stih1">da budemo prvina neka</p><p class="stih1">njegovih stvorova.</p><p class="noviRedak"> <h4>Prava bogoljubnost</h4><p class="pocetakParagrafa"> <span class="brojRetka" id="19">19</span>Znajte, braćo moja ljubljena! Svatko neka bude brz da sluša, spor da govori, spor na srdžbu.  <span class="brojRetka" id="20">20</span>Jer srdžba čovjekova ne čini pravde Božje.  <span class="brojRetka" id="21">21</span>Zato odložite svaku prljavštinu i preostalu zloću i sa svom krotkošću primite usađenu riječ koja ima moć spasiti duše vaše.  <span class="brojRetka" id="22">22</span>Budite vršitelji riječi, a ne samo slušatelji, zavaravajući sami sebe.  <span class="brojRetka" id="23">23</span>Jer ako je tko slušatelj riječi, a ne i izvršitelj, sličan je čovjeku koji motri svoje rođeno lice u zrcalu:  <span class="brojRetka" id="24">24</span>promotri se, ode i odmah zaboravi kakav bijaše.  <span class="brojRetka" id="25">25</span>A koji se òglēdā u savršenom zakonu slobode i uza nj prione, ne kao zaboravan slušatelj nego djelotvoran izvršitelj, blažen će biti u svem djelovanju svome.</p><p class="pocetakParagrafa"> <span class="brojRetka" id="26">26</span>Smatra li se tko bogoljubnim, a ne obuzdava svoga jezika, nego zavarava srce svoje, isprazna je njegova bogoljubnost.  <span class="brojRetka" id="27">27</span>Bogoljubnost čista i neokaljana jest: zauzimati se za sirote i udovice u njihovoj nevolji, čuvati se neokaljanim od ovoga svijeta.</p></p></p></p>