<h4>Obuzdavanje jezika</h4><p class="pocetakParagrafa"> <span class="brojRetka" id="1">1</span>Neka vas, braćo moja, ne bude mnogo učiteljâ! Ta znate: bit ćemo strože suđeni.  <span class="brojRetka" id="2">2</span>Doista, svi mnogo griješimo. Ako tko u govoru ne griješi, savršen je čovjek, vrstan zauzdati i cijelo tijelo.  <span class="brojRetka" id="3">3</span>Ubacimo li uzde u usta konjima da ih sebi upokorimo, upravljamo i cijelim tijelom njihovim.  <span class="brojRetka" id="4">4</span>Evo i lađâ: tolike su i silni ih vjetrovi gone, a neznatno ih kormilo upravlja kamo kormilarova volja hoće.  <span class="brojRetka" id="5">5</span>Tako i jezik: malen je ud, a velikim se može ponositi.</p><p class="pocetakParagrafa">Evo: kolicna vatra koliku šumu zapali!  <span class="brojRetka" id="6">6</span>I jezik je vatra, svijet nepravdâ jezik je među našim udovima, kalja cijelo tijelo te, zapaljen od pakla, zapaljuje kotač života.  <span class="brojRetka" id="7">7</span>Doista, sav rod zvijeri i ptica, gmazova i morskih životinja dade se ukrotiti, i rod ih je ljudski ukrotio,  <span class="brojRetka" id="8">8</span>a jezik – zlo nemirno, pun otrova smrtonosnog – nitko od ljudi ne može ukrotiti.</p><p class="pocetakParagrafa"> <span class="brojRetka" id="9">9</span>Njime blagoslivljamo Gospodina i Oca, njime i proklinjemo ljude na sliku Božju stvorene:  <span class="brojRetka" id="10">10</span>iz istih usta izlazi blagoslov i prokletstvo. Ne smije se, braćo moja, tako događati!  <span class="brojRetka" id="11">11</span>Zar vrelo na isti otvor šiklja slatko i gorko?  <span class="brojRetka" id="12">12</span>Može li, braćo moja, smokva roditi maslinama ili trs smokvama? Ni slan izvor ne može dati slatke vode.</p><p class="noviRedak"> <h4>Prava i lažna mudrost</h4><p class="pocetakParagrafa"> <span class="brojRetka" id="13">13</span>Je li tko mudar i razborit među vama? Neka dobrim življenjem pokaže svoja djela u mudroj blagosti.  <span class="brojRetka" id="14">14</span>Ako u srcu imate gorku zavist i svadljivost, ne uznosite se i ne lažite protiv istine!  <span class="brojRetka" id="15">15</span>Nije to mudrost koja odozgor silazi, nego zemaljska, ljudska, đavolska.  <span class="brojRetka" id="16">16</span>Ta gdje je zavist i svadljivost, ondje je nered i svako zlo djelo.  <span class="brojRetka" id="17">17</span>A mudrost odozgor ponajprije čista je, zatim mirotvorna, milostiva, poučljiva, puna milosrđa i dobrih plodova, postojana, nehinjena.  <span class="brojRetka" id="18">18</span>Plod se pak pravednosti u miru sije onima koji tvore mir.</p></p>