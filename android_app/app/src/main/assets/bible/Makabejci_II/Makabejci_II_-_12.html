<h4>Judina odmazda protiv Jope i Jamnije</h4><p class="pocetakParagrafa"> <span class="brojRetka" id="1">1</span>Kad su sklopili ugovore, Lizija se vrati kralju, a Židovi se latiše poljskih radova.  <span class="brojRetka" id="2">2</span>Ali mjesni upravitelj Timotej i Genejev sin Apolonije, pa i Jeronim i Demofon, kojima se pridružio i Cipranin Nikanor, nisu Židovima dali ni mira ni pokoja.</p><p class="pocetakParagrafa"> <span class="brojRetka" id="3">3</span>Uto su Jopljani izvršili veliko nedjelo. Pozvali su svoje sugrađane Židove sa ženama i djecom na pripremljene lađe kao da im ništa zlo ne spremaju.  <span class="brojRetka" id="4">4</span>Na temelju javnoga gradskog zaključka, Židovi se odazvaše, jer im bijaše stalo do mira, a nisu ni naslućivali ikakvo zlo. Izvedoše ih na morsku pučinu i potopiše najmanje dvije stotine.</p><p class="pocetakParagrafa"> <span class="brojRetka" id="5">5</span>Čim je Juda doznao za okrutnost izvršenu nad njegovim sunarodnjacima, obavijesti o tome svoje ljude;  <span class="brojRetka" id="6">6</span>zazvavši Boga, pravednog suca, navali na ubojice svoje braće. Noću zapali pristanište i spali lađe te pobi one koji su se onamo sklonili.  <span class="brojRetka" id="7">7</span>Budući da je mjesto bilo zatvoreno, otišao je s namjerom da se vrati i istrijebi sve Jopljane.  <span class="brojRetka" id="8">8</span>Kad je doznao da i Jamnijci namjeravaju jednako postupiti sa svojim sugrađanima Židovima,  <span class="brojRetka" id="9">9</span>navali noću na njih i zapali im pristanište s lađama, tako da se blijesak vatre vidio sve do Jeruzalema, udaljena dvije stotine i četrdeset stadija.</p><p class="noviRedak"> <h4>Upad u Galaaditidu</h4><p class="pocetakParagrafa"> <span class="brojRetka" id="10">10</span>Kad su odande odmakli devet stadija, na pohodu protiv Timoteja, navališe na njih Arapi, njih najmanje pet tisuća pješaka i pet stotina konjanika.  <span class="brojRetka" id="11">11</span>Zametnu se žestoka bitka, u kojoj su Judini vojnici s pomoću Božjom pobijedili. Pobijeđeni nomadi zamoliše Judu za mir. Obećali su da će mu dati stoku i u drugome mu biti na korist.  <span class="brojRetka" id="12">12</span>Juda, držeći da će mu zaista moći u mnogome biti od pomoći, pristade na mir s njima. Dadoše si desnice pa se povukoše pod šatore.</p><p class="pocetakParagrafa"> <span class="brojRetka" id="13">13</span>Potom navali na grad Kaspin, utvrđen nasipima i okružen bedemima, a naseljen pučanstvom najrazličitijih narodnosti.  <span class="brojRetka" id="14">14</span>Njegovi su se građani pouzdavali u čvrste zidove i zalihu hrane, pa su se drsko vladali prema Judinim ljudima, rugali im se, psovali, svašta nepristojno govorili.  <span class="brojRetka" id="15">15</span>Judini ljudi zazvaše velikog Gospodara svijeta, koji je bez zidodera i naprava u Jošuino vrijeme oborio Jerihon, i divlje nasrnuše na zid.  <span class="brojRetka" id="16">16</span>Zauzevši s Božjom voljom grad, izvršiše neopisiv pokolj, tako da se obližnje jezero, dva stadija široko, činilo kao da je puno krvi koja je u nj tekla.</p><p class="noviRedak"> <h4>Bitka kod Karniona</h4><p class="pocetakParagrafa"> <span class="brojRetka" id="17">17</span>Odmakavši odande sedam stotina i pedeset stadija, dođoše u Harak, k Židovima zvanim Tubijanci.  <span class="brojRetka" id="18">18</span>U tim krajevima nisu, doduše, zatekli Timoteja, jer je odande otišao neobavljena posla, ali je na jednom mjestu ostavio snažnu posadu.  <span class="brojRetka" id="19">19</span>Tada Makabejevi zapovjednici Dositej i Sosipater krenuše onamo i pobiše ljude koje je Timotej ostavio u tvrđavi, njih više od deset tisuća.  <span class="brojRetka" id="20">20</span>Nato je Makabej svoju vojsku rasporedio na kohorte i odredio im zapovjednike, pa navali na Timoteja, koji je oko sebe imao stotinu i dvadeset tisuća pješaka i dvije tisuće pet stotina konjanika.  <span class="brojRetka" id="21">21</span>Kad je Timotej doznao da dolazi Juda, najprije otposla ženu, djecu i opremu u mjesto zvano Karnion. To je mjesto bilo neosvojivo i teško pristupačno, jer su onamo vodili sami tijesni klanci.</p><p class="pocetakParagrafa"> <span class="brojRetka" id="22">22</span>Čim se pojavila prva Judina kohorta, neprijatelja spopade strava. Ulijevala im je strah pojava Onoga koji sve vidi. Udariše u bijeg na sve strane, tako da su se često međusobno ranjavali, probadali se vlastitim mačevima.  <span class="brojRetka" id="23">23</span>Juda ih je žestoko gonio i probadao te zlikovce: pobi ih do trideset tisuća.  <span class="brojRetka" id="24">24</span>Sam pak Timotej dopade u šake Dositejevim i Sosipatrovim ljudima. Tada ih uze vrlo prepredeno moliti da ga otpuste živa, jer da kod njega ima mnogo njihovih roditelja i braće te bi ih moglo zadesiti kakvo zlo.  <span class="brojRetka" id="25">25</span>Kad ih je napokon uvjerio svečanim obvezama da će te ljude vratiti žive i zdrave, pustiše ga – da spase svoju braću.</p><p class="pocetakParagrafa"> <span class="brojRetka" id="26">26</span>Juda krenu na Karnion i Atargatis i pobi dvadeset i pet tisuća ljudi.</p><p class="noviRedak"> <h4>Povratak putem Efrona i Scitopolisa</h4><p class="pocetakParagrafa"> <span class="brojRetka" id="27">27</span>Pošto je ove pobijedio i uništio, pošao je s vojskom i na utvrđeni grad Efron, u kojem bijaše Lizanija s četama najrazličitijih narodnosti. Kršni mladići poredani pred zidovima borili se snažno, a unutra bilo je mnogo bojnih naprava i zaliha bacača.  <span class="brojRetka" id="28">28</span>Ali zazvavši u pomoć Svemogućega koji svojom moći lomi neprijateljske snage, Židovi osvojiše grad i pobiše u njemu oko dvadeset i pet tisuća stanovnika.  <span class="brojRetka" id="29">29</span>Podigavši se odande, uputiše se protiv Scitopolisa, koji je od Jeruzalema udaljen šest stotina stadija.  <span class="brojRetka" id="30">30</span>Ali su ondje naseljeni Židovi posvjedočili da su stanovnici Scitopolisa s njima vrlo prijazni te su ih u teškim vremenima susretljivo primali.  <span class="brojRetka" id="31">31</span>Juda i njegovi zahvališe im, potičući ih da se i ubuduće pokažu blagonakloni prema njihovu narodu. Stigoše u Jeruzalem nešto prije Blagdana sedmicâ.</p><p class="noviRedak"> <h4>Borba protiv Gorgije</h4><p class="pocetakParagrafa"> <span class="brojRetka" id="32">32</span>Poslije blagdana Pedesetnice udariše na idumejskog vojskovođu Gorgiju.  <span class="brojRetka" id="33">33</span>Taj je izišao sa tri tisuće pješaka i četiri stotine konjanika.  <span class="brojRetka" id="34">34</span>U boju pade izvjestan broj Židova.  <span class="brojRetka" id="35">35</span>Neki Dositej, konjanik iz redova Tubijanaca, čovjek hrabar, uhvati Gorgiju. Držeći ga za plašt, silom ga je vukao da prokletnika zarobi živa; ali na nj naletje neki trački konjanik i odsiječe mu ruku u ramenu. Gorgija pobježe u Marisu.  <span class="brojRetka" id="36">36</span>Kako su se Ezdrinovi ljudi od dugog vojevanja izmorili, Juda zamoli Gospodina da im u boju bude pomoćnik i vođa.  <span class="brojRetka" id="37">37</span>Potom jezikom otaca zaklikta što mu grlo dade i zapjeva hvalospjeve te nenadano napade Gorgijine ljude i natjera ih u bijeg.</p><p class="noviRedak"> <h4>Žrtva za mrtve</h4><p class="pocetakParagrafa"> <span class="brojRetka" id="38">38</span>Sabravši vojsku, Juda se uputi u grad Odolam. Kako je upravo osvanuo sedmi dan, ondje se prema običaju očistiše i proslaviše subotu.  <span class="brojRetka" id="39">39</span>Sutradan su došli Judini ljudi – jer je već bio posljednji čas – da pokupe tjelesa onih što su pali i da ih pokopaju uz njihove rođake u grobovima otaca.  <span class="brojRetka" id="40">40</span>Tu su pod odjećom svakoga mrtvaca našli predmete posvećene jamnijskim idolima, što Zakon Židovima zabranjuje. Tako je svima postalo jasno da je to uzrok njihove smrti.  <span class="brojRetka" id="41">41</span>Zato su svi stali blagoslivljati Gospodina, pravednog suca koji otkriva ono što je sakriveno.  <span class="brojRetka" id="42">42</span>Zatim se pomoliše da bi se počinjeni grijeh sasvim oprostio. Plemeniti Juda opomenu vojnike da se čuvaju čisti od grijeha, jer sad vide što je zbog grijeha zadesilo one koji su pali.  <span class="brojRetka" id="43">43</span>Nato je sabrao oko dvije tisuće srebrnih drahmi i poslao u Jeruzalem da se prinese žrtva okajnica za grijeh. Učinio je to vrlo lijepo i plemenito djelo jer je mislio na uskrsnuće.  <span class="brojRetka" id="44">44</span>Jer da nije vjerovao da će pali vojnici uskrsnuti, bilo bi suvišno i ludo moliti za mrtve.  <span class="brojRetka" id="45">45</span>K tome je imao pred ovima najljepšu nagradu koja čeka one koji usnu pobožno. Svakako, sveta i pobožna misao. Zato je za pokojne prinio žrtvu naknadnicu da im se oproste grijesi.</p></p></p></p></p></p>