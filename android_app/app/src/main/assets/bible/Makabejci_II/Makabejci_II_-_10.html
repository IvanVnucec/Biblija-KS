<h4>Očišćenje Hrama</h4><p class="pocetakParagrafa"> <span class="brojRetka" id="1">1</span>Dotle je Makabej sa svojim drugovima, pod vodstvom Gospodinovim, opet zauzeo Hram i grad.  <span class="brojRetka" id="2">2</span>Srušili su žrtvenike što su ih po trgu sagradili tuđinci i uništili su posvećene gajeve.  <span class="brojRetka" id="3">3</span>Potom su očistili Hram i podigli drugi žrtvenik; onda su iskresali vatru iz kamena i tom vatrom, nakon prijekida od dvije godine, prinijeli žrtvu; ujedno su obnovili prinos kâda, zapalili svjetiljke i izložili prinesene hljebove.  <span class="brojRetka" id="4">4</span>Kad su sve to izvršili, pali su ničice i stali moliti Gospodina da više nikada ne dopusti da padnu u takve nevolje, nego, ako kad i sagriješe, neka ih primjerno kazni, ali neka ih ne predaje bogohulnim i divljim narodima.  <span class="brojRetka" id="5">5</span>Čišćenje Hrama palo je upravo na isti dan i mjesec u koji su ga pogani i oskvrnuli, na dvadeset i peti dan kisleva.  <span class="brojRetka" id="6">6</span>Svetkovali su to razdragano osam dana, onako kao i Blagdan sjenicâ, sjećajući se kako su nedavno, na Blagdan sjenicâ, boravili u planinama i špiljama kao divlje zvijeri.  <span class="brojRetka" id="7">7</span>Zato su, noseći bršljanom ovijene štapove, zelene grančice i palme, zahvaljivali hvalospjevima Onomu koji je sretno proveo očišćenje svoga Svetog mjesta.  <span class="brojRetka" id="8">8</span>Ujedno su javno zaključili i izglasali da sav židovski narod treba da te dane svake godine slavi.</p><p class="noviRedak"> <h2>VI. JUDINA BORBA PROTIV SUSJEDNIH NARODA I PROTIV LIZIJE, EUPATOROVA MINISTRA</h2><h4>Ptolemej Makron u nemilosti</h4><p class="pocetakParagrafa"> <span class="brojRetka" id="9">9</span>Takve su, dakle, bile prilike u vrijeme smrti Antioha, nazvanog Epifana.  <span class="brojRetka" id="10">10</span>A sad ćemo izvijestiti o događajima s Antiohom Eupatorom, sinom onoga bezbožnika, sažimajući ukratko ratne nevolje.  <span class="brojRetka" id="11">11</span>Kad je taj preuzeo kraljevstvo, postavio je na čelo državnih poslova nekog Liziju, glavnog upravitelja Celesirije i Fenicije.  <span class="brojRetka" id="12">12</span>Ptolemej, nazvan Makron, prvi je sa Židovima postupao pravedno, pa je zbog nepravde koja im je bila nanesena nastojao njima upravljati miroljubivo.  <span class="brojRetka" id="13">13</span>Zato su ga neki prijatelji optužili Eupatoru, pa je svakom prilikom slušao kako ga nazivaju izdajicom zato što je ostavio Cipar koji mu je povjerio Filometor i što je prešao Antiohu Epifanu. Pa kad više časne vlasti nije mogao časno izvršavati, otrovom je sebi oduzeo život.</p><p class="noviRedak"> <h4>Gorgija i idumejska tvrđava</h4><p class="pocetakParagrafa"> <span class="brojRetka" id="14">14</span>Kad je potom Gorgija postao upraviteljem tih predjela, skupljao je najamničku vojsku i svakom se prilikom zaraćivao sa Židovima.  <span class="brojRetka" id="15">15</span>U isto su vrijeme Idumejci, gospodari tvrđava na dobrim položajima, dodijavali Židovima te su, prihvaćajući izbjeglice iz Jeruzalema, nastojali održati ratno stanje.  <span class="brojRetka" id="16">16</span>Makabej i njegovi drugovi, pošto su se okupili na molitvu i Boga molili da im bude saveznik, krenuše protiv tih idumejskih tvrđava.  <span class="brojRetka" id="17">17</span>Udarivši snažno, osvojiše te položaje i suzbiše sve one koji su se borili na bedemima. Pobili su sve na koje su naišli, tako da ih je palo ne manje od dvadeset tisuća.</p><p class="pocetakParagrafa"> <span class="brojRetka" id="18">18</span>Kako je najmanje devet tisuća ljudi pobjeglo u dvije dobro utvrđene kule, a sa sobom su imali sve što je potrebno da se izdrži opsada,  <span class="brojRetka" id="19">19</span>Makabej ostavi Šimuna i Josipa sa Zakejem i njegovima, njih dovoljan broj za opsadu, a sam ode u druga mjesta, gdje je bila veća potreba.  <span class="brojRetka" id="20">20</span>Ali Šimunove ljude, pohlepne za novcem, potkupiše neki što su se onamo sklonili, tako te oni, primivši sedamdeset tisuća drahma, pustiše neke da uteknu.  <span class="brojRetka" id="21">21</span>Kad su Makabeju javili što se dogodilo, on skupi narodne vođe i optuži krivce da su za novce prodali svoju braću jer su pustili da pobjegnu neprijatelji.  <span class="brojRetka" id="22">22</span>Zato ih je dao pogubiti kao izdajice, a onda odmah zauze obje kule.  <span class="brojRetka" id="23">23</span>Sretan u oružju, pobi u obadvije tvrđave preko dvadeset tisuća ljudi.</p><p class="noviRedak"> <h4>Juda se tuče s Timotejem, zauzima Gezer</h4><p class="pocetakParagrafa"> <span class="brojRetka" id="24">24</span>Timotej, koga su Židovi prije porazili, skupi mnogo stranih četa, sabra znatan broj azijskih konjanika i krenu na Judeju misleći da će je oružjem osvojiti.  <span class="brojRetka" id="25">25</span>Kad se približavao, Makabej i njegovi ljudi stadoše zazivati Boga, posuvši glave prahom i pripasavši oko bokova kostrijet.  <span class="brojRetka" id="26">26</span>Padnuvši ničice na podnožju žrtvenika, molili su Boga da im bude milostiv: da bude neprijatelj njihovih neprijatelja, protivnik njihovih protivnika, kako to objašnjava Zakon.</p><p class="pocetakParagrafa"> <span class="brojRetka" id="27">27</span>Kad su završili molitvu, pograbiše oružje, prilično se odmaknuše od grada i zaustaviše pred neprijateljem.  <span class="brojRetka" id="28">28</span>Upravo u cik zore pograbiše se. Jednima je zalog uspjeha i pobjede, osim hrabrosti, bilo uzdanje u Gospodina, a drugi su vodstvo boja stavili samo u junaštvo.  <span class="brojRetka" id="29">29</span>Kad se razmahalo kreševo, protivnicima se ukaza s neba pet krasnih ljudi na konjima sa zlatnim uzdama; oni stadoše na čelo Židovima.  <span class="brojRetka" id="30">30</span>U isto vrijeme uzeše Makabeja među se da ga štite svojim oružjem i čuvaju neranjena, dok su na protivnike bacali strelice i munje, tako da su ih zabliještili i smeli te se oni raspršiše u najvećem neredu.  <span class="brojRetka" id="31">31</span>Bî tada pobijeno dvadeset tisuća i pet stotina pješaka i šest stotina konjanika.</p><p class="pocetakParagrafa"> <span class="brojRetka" id="32">32</span>Timotej pobježe u vrlo utvrđeno mjesto zvano Gezer, kojim je upravljao Hereja.  <span class="brojRetka" id="33">33</span>Makabej i njegovi srčano su ga opsjedali četiri dana.  <span class="brojRetka" id="34">34</span>Uzdajući se u čvrstoću mjesta, oni koji bijahu ondje užasno su psovali i sipali bestidnosti.  <span class="brojRetka" id="35">35</span>Kad je peti dan počelo svitati, dvadeset mladića iz Makabejeve vojske, poneseno gnjevom zbog onih psovki, jurnu na zid muški hrabro i u divljem žaru pobi svakoga na koga naiđe.  <span class="brojRetka" id="36">36</span>Jednako su na opsjednute navalili i drugi s protivne strane. Zažegli su kule i, raspirivši lomače, žive sažgali one bogohulnike. Drugi razbiše vrata, pustiše unutra ostalu vojsku i zaposjedoše grad.  <span class="brojRetka" id="37">37</span>Timoteja, koji se sakrio u neku nakapnicu, zaklaše zajedno s njegovim bratom Herejom i Apolofanom.</p><p class="pocetakParagrafa"> <span class="brojRetka" id="38">38</span>Pošto obaviše posao, počeše himnima i zahvalnicama slaviti Gospodina koji je Izraelu iskazao veliku dobrotu i dao mu pobjedu.</p></p></p></p>