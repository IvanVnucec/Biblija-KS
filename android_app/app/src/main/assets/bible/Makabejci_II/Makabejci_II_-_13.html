<h4>Vojna Antioha i Lizije.Menelajeva smrt</h4><p class="pocetakParagrafa"> <span class="brojRetka" id="1">1</span>Godine sto četrdeset i devete dočuli su Judini ljudi da Antioh Eupator dolazi s mnoštvom vojske na Judeju  <span class="brojRetka" id="2">2</span>i da je s njime njegov skrbnik Lizija, upravitelj državnih poslova; i da svaki ima grčku vojsku od stotinu i deset tisuća pješaka, pet tisuća i tri stotine konjanika, dvadeset i dva slona i tri stotine bojnih kola, opremljenih srpovima.</p><p class="pocetakParagrafa"> <span class="brojRetka" id="3">3</span>Njima se pridružio i Menelaj, vrlo prepredeno potičući Antioha, ne zato što bi svojoj domovini želio sreću, nego u nadi da će se održati na vlasti.  <span class="brojRetka" id="4">4</span>Ali Kralj kraljeva raspiri Antiohov gnjev na zlikovca, jer je Lizija kralju obrazložio da je Menelaj krivac svemu zlu. Zato Antioh zapovjedi da ga odvedu u Bereju i ondje pogube prema mjesnom običaju.  <span class="brojRetka" id="5">5</span>U tom se mjestu nalazi kula visoka pedeset lakata, puna pepela, a na njoj je naprava koja se okreće naokolo i odasvud sunovraćuje u pepeo.  <span class="brojRetka" id="6">6</span>Tu se mora popeti krivac svetogrdne pljačke ili kakvih drugih velikih zločina da ga odande strmoglave u smrt.  <span class="brojRetka" id="7">7</span>Takva je smrtna kazna zadesila tog nevjernika Menelaja a da ga nisu ni pokopali.  <span class="brojRetka" id="8">8</span>I to s pravom; sagriješio je mnogo protiv žrtvenika, kojega je i oganj i pepeo svet, i zato ga je stigla smrt u pepelu.</p><p class="noviRedak"> <h4>Molitve i uspjeh Židova kraj Modina</h4><p class="pocetakParagrafa"> <span class="brojRetka" id="9">9</span>Uto se primicao kralj, premećući u glavi najokrutnije nakane kako bi Židovima napakostio još gore nego njegov otac.  <span class="brojRetka" id="10">10</span>Kad je Juda za to saznao, odredio je da narod danju i noću zazivlje Gospodina, da i sad kao nekoć pritekne u pomoć onima kojima prijeti pogibao da ih liše Zakona, domovine i svetog Hrama  <span class="brojRetka" id="11">11</span>te da ne dopusti da puk koji je malo odahnuo opet padne pod vlast bogohulnih naroda.  <span class="brojRetka" id="12">12</span>Kad su svi zajedno izvršili taj nalog, zaklinjući milosrdnog Gospodina suzama i postovima, prostrti ničice tri dana zaredom, Juda ih ohrabri i pozva da se spreme.  <span class="brojRetka" id="13">13</span>Potom je sa starješinama odlučio da ne čekaju, nego da iziđu i s Božjom pomoći riješe stvar prije nego kraljeva vojska upadne u Judeju i zauzme grad.</p><p class="pocetakParagrafa"> <span class="brojRetka" id="14">14</span>Prepustivši, dakle, pothvat Stvoritelju svijeta, potaknu svoje drugove da se za zakone, Hram, grad, domovinu i ustanove junački bore na život i smrt, pa se utabori kod Modina.  <span class="brojRetka" id="15">15</span>Davši tada svojima bojni zov: »Božja je pobjeda!«, noću s najboljim poizbor momcima napade kraljev šator; pobi u taboru oko dvije tisuće ljudi, a njegovi ljudi probodoše najvećega slona i njegova upravljača u kućici.  <span class="brojRetka" id="16">16</span>Ispuniše sav tabor stravom i metežom pa se pobjedonosno povukoše.  <span class="brojRetka" id="17">17</span>Kad je počela svitati zora, sve je bilo gotovo, jer je Gospod pomogao i štitio Judu.</p><p class="noviRedak"> <h4>Antioh V. pregovara sa Židovima</h4><p class="pocetakParagrafa"> <span class="brojRetka" id="18">18</span>Kad je kralj iskusio židovsku hrabrost, pokuša varkama napadati njihove položaje.  <span class="brojRetka" id="19">19</span>Približi se snažnoj židovskoj tvrđavi Betsur, ali je bio odbijen, svladan, pobijeđen.</p><p class="pocetakParagrafa"> <span class="brojRetka" id="20">20</span>Juda je opsjednutima slao što im je bilo potrebno.  <span class="brojRetka" id="21">21</span>Ali je neki Rodok iz židovske vojske neprijateljima odao tajne. Pronašli su ga, uhvatili i smaknuli.  <span class="brojRetka" id="22">22</span>Kralj je i drugi put poveo pregovore s onima u Betsuru, ponudio im mir, prihvatio uvjete pa se povukao; a zatim napade Judu i njegove ljude, ali bî poražen.  <span class="brojRetka" id="23">23</span>Kad je doznao da je Filip, koga je postavio za državnog upravitelja u Antiohiji, podigao bunu, usplahirio se pa stade opet pregovarati sa Židovima; prihvati njihove uvjete i zakletvom se na njih obveza. Poslije izmirenja prinese žrtvu, počasti Hram i nadari Sveto mjesto.</p><p class="pocetakParagrafa"> <span class="brojRetka" id="24">24</span>Dobro je primio Makabeja i postavio ga za namjesnika od Ptolemaide do zemlje Gerenijaca.  <span class="brojRetka" id="25">25</span>Ode u Ptolemaidu, ali se njezini građani nisu slagali s ugovorom; negodovali su zbog nekih stavaka i tražili da se ponište.  <span class="brojRetka" id="26">26</span>Tada se na besjedište pope Lizija. Branio je nagodbu kako je najbolje znao; uvjeri stanovnike, umiri ih i pridobi, a onda se vrati u Antiohiju.</p><p class="pocetakParagrafa">Tako se završio kraljev vojni pohod i uzmak.</p></p></p>