<h4>Prva Lizijina vojna</h4><p class="pocetakParagrafa"> <span class="brojRetka" id="1">1</span>Malo zatim kraljev skrbnik i rođak Lizija, koji je bio na čelu državnih poslova, vrlo teško podnoseći posljednje događaje,  <span class="brojRetka" id="2">2</span>skupi kojih osamdeset tisuća pješaka i svekoliko svoje konjaništvo te krenu na Židove, u nakani da grad učini grčkim naseljem  <span class="brojRetka" id="3">3</span>i da Hram, poput svetišta poganskih naroda, podloži porezu i svake godine prodaje svećeničku čast.  <span class="brojRetka" id="4">4</span>Nije nimalo mislio na Božju moć: zanijelo ga mnoštvo njegovih pješaka i tisuće konjanika te osamdeset njegovih slonova.</p><p class="pocetakParagrafa"> <span class="brojRetka" id="5">5</span>Upade u Judeju i približi se Betsuru, utvrđenu mjestu, udaljenu kojih pet stadija od Jeruzalema, te ga ljuto pritisnu.  <span class="brojRetka" id="6">6</span>Kad Makabej i njegovi doznaše da Lizija opsjeda tvrđave, počeše plakati i liti suze, moleći Gospodina da Izraelu pošalje dobroga anđela da ga spasi.  <span class="brojRetka" id="7">7</span>Nato Makabej prvi pograbi oružje i potače druge da se zajedno s njim izlože pogibli i pomognu svojoj braći. Puni žara, srnuše zajedno.  <span class="brojRetka" id="8">8</span>Dok su se još nalazili blizu Jeruzalema, ukaza im se na čelu konjanik u bijelim haljinama koji je vitlao zlatnim oružjem.  <span class="brojRetka" id="9">9</span>Tada se svi zajedno zahvališe milosrdnom Bogu i toliko se ohrabriše da su bili spremni probosti ne samo ljude nego i najdivljije zvijeri i probiti željezne zidove.  <span class="brojRetka" id="10">10</span>Kretali su naprijed u bojnom redu sa suborcem koji im je milošću Gospodnjom stigao s neba.  <span class="brojRetka" id="11">11</span>Zagnaše se na neprijatelje kao lavovi, oboriše jedanaest tisuća pješaka i tisuću i šest stotina konjanika, a ostale natjeraše u bijeg.  <span class="brojRetka" id="12">12</span>Većina se spasila, ali ranjeni i razoružani. Sam se Lizija spasio sramotnim bijegom.</p><p class="noviRedak"> <h4>Mir sa Židovima – Četiri pisma o ugovoru</h4><p class="pocetakParagrafa"> <span class="brojRetka" id="13">13</span>Lizija nije bio nerazuman; razmišljao je o porazu koji je pretrpio i uvidio je da su Hebreji nepobjedivi jer im je suborac svesilni Bog.  <span class="brojRetka" id="14">14</span>Zato im poruči da pod svim pravednim uvjetima pristanu na mir, a on će kralja sklonuti da im postane prijatelj.  <span class="brojRetka" id="15">15</span>Makabej pristade na sve što je Lizija predlagao, jer mu bijaše stalo do općeg dobra. A sam kralj odobri sve što je Makabej preko Lizije za Židove pismeno zatražio.</p><p class="pocetakParagrafa"> <span class="brojRetka" id="16">16</span>Pismo što ga je Lizija pisao Židovima glasilo je ovako: »Lizija pozdravlja židovski narod!  <span class="brojRetka" id="17">17</span>Vaši poslanici Ivan i Apsalom predali su mi niže prepisanu ispravu, preporučujući njezin sadržaj.  <span class="brojRetka" id="18">18</span>Ja sam nato izvijestio kralja o onom s čime ga je trebalo upoznati, i on je odobrio sve što je bilo prihvatljivo.  <span class="brojRetka" id="19">19</span>Ako se, dakle, budete i dalje blagonaklono odnosili prema državnim probicima, ja ću ubuduće nastojati da poradim za vaše dobro.  <span class="brojRetka" id="20">20</span>Ujedno sam vašim i svojim izaslanicima naložio da s vama rasprave o pojedinostima.  <span class="brojRetka" id="21">21</span>Da ste zdravo! Godine sto četrdeset i osme, dvadeset i četvrtoga dioskora.«</p><p class="pocetakParagrafa"> <span class="brojRetka" id="22">22</span>Kraljevo je pismo glasilo ovako: »Kralj Antioh pozdravlja brata Liziju.  <span class="brojRetka" id="23">23</span>Naš se otac preselio k bogovima, a mi želimo da nam se u kraljevstvu svatko nesmetano bavi svojim poslovima.  <span class="brojRetka" id="24">24</span>Čuli smo da Židovi ne prihvaćaju helenskih običaja moga oca, nego vole svoj poseban način života i traže da im se dopusti da se ravnaju po posebnim zakonima.  <span class="brojRetka" id="25">25</span>Želeći, dakle, da i taj narod bude nesmetan, odlučujemo da im se vrati Hram, tako da mogu slobodno živjeti po običajima svojih predaka.  <span class="brojRetka" id="26">26</span>Zato će biti dobro da im pošalješ poslanike koji će s njima sklopiti ugovor, pa da se, znajući za našu odluku, raspoloženi i radosni late svojih poslova.«</p><p class="pocetakParagrafa"> <span class="brojRetka" id="27">27</span>Kraljevo pismo židovskom narodu glasilo je ovako: »Kralj Antioh pozdravlja židovsko starješinstvo i ostale Židove.  <span class="brojRetka" id="28">28</span>Nadamo se da ste dobro, kako vam i želimo. I mi smo zdravi.  <span class="brojRetka" id="29">29</span>Menelaj nam je saopćio da se želite vratiti svojim domovima.  <span class="brojRetka" id="30">30</span>Svima onima koji se kućama vrate do tridesetog ksantika bit će zajamčena nekažnjivost.  <span class="brojRetka" id="31">31</span>Židovi će se služiti svojom posebnom hranom i zakonima kao i prije. Neka se nikome od njih više nikako ne dosađuje zbog pogrešaka učinjenih iz neznanja.  <span class="brojRetka" id="32">32</span>Ujedno vam šaljem Menelaja da vas umiri.  <span class="brojRetka" id="33">33</span>Da ste zdravo! Godine sto četrdeset i osme, petnaestog ksantika.«</p><p class="pocetakParagrafa"> <span class="brojRetka" id="34">34</span>A i Rimljani su Židovima poslali pismo, koje glasi ovako: »Kvint Memije, Tit Manilije i Manije Sergije, rimski poslanici, pozdravljaju židovski narod.  <span class="brojRetka" id="35">35</span>Mi pristajemo na ono što vam je dopustio kraljev rođak Lizija.  <span class="brojRetka" id="36">36</span>O onome pak što je on smatrao da treba predložiti kralju na potvrdu – odmah dobro razmislite i pošaljite nam smjesta nekoga da bismo to mogli izložiti onako kako odgovara, jer putujemo u Antiohiju.  <span class="brojRetka" id="37">37</span>Zato se požurite i pošaljite ljude da i mi doznamo vaše mišljenje.  <span class="brojRetka" id="38">38</span>Da ste zdravo! Godine sto četrdeset i osme, petnaestog dana mjeseca dioskora.«</p></p>