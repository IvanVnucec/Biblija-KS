<h4>Jeremija sakriva obredne stvari</h4><p class="pocetakParagrafa"> <span class="brojRetka" id="1">1</span>U spisima se nalazi kako je prorok Jeremija prisilno iseljenima zapovjedio da uzmu vatre, kako je već spomenuto,  <span class="brojRetka" id="2">2</span>i kako je tim prisilno iseljenima prorok preporučio, kad im je davao Zakon, da ne zaborave zapovijedi Gospodnjih i ne zastrane vjerom kad budu gledali ukrašene zlatne i srebrne likove.  <span class="brojRetka" id="3">3</span>Takvim i sličnim riječima opominjaše ih da ne odvrgnu Zakon od srca.  <span class="brojRetka" id="4">4</span>U tom je spisu pisalo kako je prorok po Božjem nadahnuću sa sobom ponio Šator i Kovčeg saveza, pa se uspeo na goru na koju se bio popeo Mojsije i odakle je motrio Božju baštinu.  <span class="brojRetka" id="5">5</span>Stigavši onamo, Jeremija nađe stan u pećini, unese u nj Šator i Kovčeg i kadioni žrtvenik, a ulaz zagradi.  <span class="brojRetka" id="6">6</span>Neki od njegovih pratilaca došli su zatim da označe put, ali ga nisu mogli naći.  <span class="brojRetka" id="7">7</span>Kad je to saznao Jeremija, prekorio ih je ovako: »Ovo mjesto bit će nepoznato sve dok Bog ponovo ne sabere svoj narod i ne smiluje mu se.  <span class="brojRetka" id="8">8</span>Tada će Gospodin ponovno pokazati sve ove predmete i vidjet će se Gospodinova slava i oblak, kao što se pojavio za Mojsija i kad je Salomon molio da hram bude veličanstveno posvećen.«</p><p class="pocetakParagrafa"> <span class="brojRetka" id="9">9</span>Tu se također pripovijedalo kako je Salomon, nadaren mudrošću, prinio žrtvu posvete i završetka Hrama.  <span class="brojRetka" id="10">10</span>Isto onako kako je Mojsije molio Gospodina i s neba siđe oganj i sažga žrtvu, tako je i Salomon molio te je oganj sišao i sagorio žrtve.  <span class="brojRetka" id="11">11</span>Mojsije bijaše rekao: »Zato što se nije pojela, okajnica je spaljena.«  <span class="brojRetka" id="12">12</span>Tako je i Salomon svetkovao osam dana.</p><p class="noviRedak"> <h4>Nehemijina knjižnica</h4><p class="pocetakParagrafa"> <span class="brojRetka" id="13">13</span>O tome se pripovijeda i u spisima i uspomenama Nehemijinim, i još kako je on, sastavljajući knjižnicu, sakupio knjige o kraljevima, o prorocima i o Davidu, a tako i darovnice kraljeva.  <span class="brojRetka" id="14">14</span>Isto je tako Juda sabrao sve knjige, razasute zbog rata koji se vodio protiv nas, i sad su u našim rukama.  <span class="brojRetka" id="15">15</span>Ako vam, dakle, trebaju, pošaljite nam glasnike da vam ih donesu.</p><p class="noviRedak"> <h4>Poziv na posvetu</h4><p class="pocetakParagrafa"> <span class="brojRetka" id="16">16</span>Pišemo vam zato što namjeravamo svetkovati očišćenje Hrama. Bilo bi, dakle, lijepo da i vi te dane svetkujete.  <span class="brojRetka" id="17">17</span>Bog je spasio sav svoj narod i svima dao baštinu, kraljevstvo, svećeništvo i Svetište – pa će nam se Bog, kako se nadamo  <span class="brojRetka" id="18">18</span>jer je Zakonom obećao, uskoro smilovati i sabrati nas iz krajeva pod nebom na Sveto mjesto. On nas je izbavio iz velikih zala i očistio mjesto.</p><p class="noviRedak"> <h2>II. PIŠČEV PREDGOVOR</h2> <span class="brojRetka" id="19">19</span>Povijest Jude Makabeja i njegove braće, očišćenje velikog Hrama, obnovu žrtvenika;  <span class="brojRetka" id="20">20</span>zatim bojeve protiv Antioha Epifana i njegova sina Eupatora;  <span class="brojRetka" id="21">21</span>nadalje, nebeska ukazanja u prilog junaka koji su se velikodušno borili za židovstvo, tako da su, premda malobrojni, oplijenili svu zemlju i barbarske horde natjerali u bijeg;  <span class="brojRetka" id="22">22</span>zatim kako su ponovno osvojili Svetište, slavno u svem svijetu, oslobodili grad, uspostavili zakone kojima je prijetilo ukinuće, jer im se Gospod smilovao sa svom svojom blagošću;  <span class="brojRetka" id="23">23</span>sve je to Jason Cirenac ocrtao u pet knjiga, a mi ćemo pokušati da zbijemo u jedno djelo.</p><p class="pocetakParagrafa"> <span class="brojRetka" id="24">24</span>S obzirom na obilje brojeva i na teškoću na koju, zbog opsežnosti građe, nailaze oni koji se upuštaju u povijesna izlaganja,  <span class="brojRetka" id="25">25</span>nastojali smo pružiti duhovnu okrepu onima koji žele čitati, lako štivo onima koji bi te činjenice htjeli upamtiti, a svima bez razlike korist.  <span class="brojRetka" id="26">26</span>Nama koji smo se latili mučnog posla skraćivanja ono nije laka zadaća, nego rad koji stoji znoja i bdjenja.  <span class="brojRetka" id="27">27</span>Ali kao što nije lako onome koji priređuje gozbu i nastoji zadovoljiti druge, i mi ćemo, da zaslužimo zahvalnost mnogih, radosno podnijeti ovaj mučni posao.  <span class="brojRetka" id="28">28</span>Prepuštajući povjesničaru brigu da podrobno opisuje svaki događaj, mi ćemo se truditi da dademo pojednostavnjen prikaz.  <span class="brojRetka" id="29">29</span>Kao što se graditelj nove kuće mora pobrinuti za čitavu zgradu, a onaj koji je ukrašuje i oslikava voštanim bojama treba da misli što dolazi u obzir za ukrašivanje, tako treba da bude u našem poslu.  <span class="brojRetka" id="30">30</span>Udubiti se u stvar, istraživati izvore i zalaziti u pojedinosti – to je dužnost pisca povijesti.  <span class="brojRetka" id="31">31</span>A onomu koji sažima treba dopustiti da bude kratak u izlaganju, kloneći se iscrpne povijesti.</p><p class="pocetakParagrafa"> <span class="brojRetka" id="32">32</span>Počnimo, dakle, izlaganje, kad smo se toliko zadržali na predgovoru; bilo bi glupo razvlačiti predgovor povijesti, a zbijati samu povijest.</p></p></p>