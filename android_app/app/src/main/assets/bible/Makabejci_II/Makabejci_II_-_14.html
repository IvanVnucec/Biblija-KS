<h2>VII. BORBA PROTIV NIKANORA, ZAPOVJEDNIKA DEMETRIJA I. NIKANOROV DAN</h2><h4>Upletanje velikog svećenika Alkima</h4><p class="pocetakParagrafa"> <span class="brojRetka" id="1">1</span>Poslije tri godine saznali su Juda i njegovi ljudi da je Seleukov sin Demetrije s jakom vojskom i brodovljem doplovio u luku Tripolis,  <span class="brojRetka" id="2">2</span>zavladao zemljom i pogubio Antioha i njegova skrbnika Liziju.  <span class="brojRetka" id="3">3</span>Neki Alkim, koji je prije bio veliki svećenik a poslije se u vrijeme pobune svojevoljno okaljao, videći da se nikako ne može održati i da mu je posve onemogućen pristup k svetom žrtveniku,  <span class="brojRetka" id="4">4</span>pođe godine sto pedeset i prve kralju Demetriju i donese mu zlatnu krunu i palmu, i k tome maslinove grančice koje se običavaju prikazivati u Hramu. Inače tog dana nije učinio ništa više.</p><p class="pocetakParagrafa"> <span class="brojRetka" id="5">5</span>Ali kad ga je potom Demetrije pozvao u vijeće i upitao kakvo je raspoloženje i koje su nakane Židova, on iskoristi tu priliku za svoje lude namjere i odgovori:  <span class="brojRetka" id="6">6</span>»Židovi koji se zovu hasideji, a kojima je na čelu Juda Makabej, vode neprestano ratove i dižu bune te ne daju da se kraljevstvo naužije blagostanja.  <span class="brojRetka" id="7">7</span>Zato sam ja, lišen pradjedovske časti, to jest velikog svećeništva, došao ovamo,  <span class="brojRetka" id="8">8</span>jer su mi na srcu u prvom redu kraljevska prava, a u drugom naši sugrađani, jer zbog nepromišljenosti spomenutih ljudi sav naš narod trpi nemalu štetu.  <span class="brojRetka" id="9">9</span>Kad sve to potanko saznaš, o kralju, po svojoj blagoj čovjekoljubivosti koju gajiš prema svima, udostoj se pobrinuti za dobro naše zemlje i našega naroda, kojemu prijeti pogibao sa svih strana.  <span class="brojRetka" id="10">10</span>Jer dok Juda živi, ne može država uživati mira.«</p><p class="pocetakParagrafa"> <span class="brojRetka" id="11">11</span>Čim je to izgovorio, ostali kraljevi prijatelji, neprijateljski raspoloženi prema Judi, još većma uzeše podjarivati Demetrija.  <span class="brojRetka" id="12">12</span>On odmah dozva Nikanora, koji je zapovijedao odredom slonova, te ga imenova upraviteljem Judeje i posla ga  <span class="brojRetka" id="13">13</span>s nalogom da Judu pogubi a njegove ljude rastjera te da Alkima postavi za velikog svećenika veličanstvenog Svetišta.  <span class="brojRetka" id="14">14</span>Oni pogani koji bijahu pred Judom iz Judeje pobjegli pridružiše se hrpimice Nikanoru, jer su mislili da će se nezgode i nesreće Židova okrenuti u njihovu korist.</p><p class="noviRedak"> <h4>Nikanor se sprijateljuje s Judom</h4><p class="pocetakParagrafa"> <span class="brojRetka" id="15">15</span>Kad su Židovi čuli za Nikanorov dolazak i za navalu pogana, posuli su se prašinom i stali se moliti Onome koji je dovijeka uspostavio svoj narod i koji se uvijek vidljivim znakovima zauzima za svoju baštinu.  <span class="brojRetka" id="16">16</span>Na nalog svog zapovjednika odmah krenuše odande i sukobiše se s njima kod mjesta Desaua.  <span class="brojRetka" id="17">17</span>Judin brat Šimun uhvati se s Nikanorom, ali, iznenađen neočekivanim dolaskom protivničkih četa, pretrpje malen neuspjeh.  <span class="brojRetka" id="18">18</span>Ipak se Nikanor bojao da odluči krvlju, jer je čuo o junaštvu Jude i njegovih, o njihovoj neustrašivosti u bojevima za domovinu.  <span class="brojRetka" id="19">19</span>Zato je poslao Posidonija, Teodota i Natatiju da Židovima predlože i prihvate mirovne ponude.</p><p class="pocetakParagrafa"> <span class="brojRetka" id="20">20</span>Ispitavši dublje te prijedloge, zapovjednik ih priopći svojim vojnicima; pokazalo se da su jednodušni i da pristaju na nagodbu.  <span class="brojRetka" id="21">21</span>Uglavili su dan kada će se zapovjednici sastati na istom mjestu. Tada su sa svake strane došla po jedna bojna kola te su postavili počasne stolice.  <span class="brojRetka" id="22">22</span>Juda je na prikladnim mjestima razmjestio naoružane ljude spremne ako bi neprijatelji iznenada što vjerolomno pokušali. Lijepo su se sporazumjeli.  <span class="brojRetka" id="23">23</span>Nikanor se zadržao u Jeruzalemu, ne čineći ništa nepravedno. Štoviše, otpustio je ljude koji se bijahu okupili oko njega.  <span class="brojRetka" id="24">24</span>Judu je neprestano imao uza se, jer je u srcu osjećao sklonost prema tom čovjeku.  <span class="brojRetka" id="25">25</span>Nagovorio ga da se oženi i da ima djecu. Juda se oženio, živio u blagostanju i nauživao se života.</p><p class="noviRedak"> <h4>Alkim ponovno raspiruje neprijateljstvo. Nikanor prijeti Hramu</h4><p class="pocetakParagrafa"> <span class="brojRetka" id="26">26</span>Kad je Alkim vidio njihovu međusobnu sklonost i shvatio da su sklopili ugovor, otišao je Demetriju i rekao mu da Nikanor ima izdajničke namjere, jer je Judu, protivnika njegova kraljevstva, imenovao nasljednikom.  <span class="brojRetka" id="27">27</span>Nato se kralj razgnjevi: razjaren klevetama tog nitkova, napisa Nikanoru pismo i poruči mu da zbog nagodbe veoma negoduje; i zapovjedi mu da mu odmah u Antiohiju pošalje Makabeja okovana.</p><p class="pocetakParagrafa"> <span class="brojRetka" id="28">28</span>Kad je to stiglo Nikanoru, zbunio se, jer mu bijaše teško da pogazi nagodbu s čovjekom koji nije ništa kriv.  <span class="brojRetka" id="29">29</span>Ali kako nije bilo moguće usprotiviti se kralju, vrebao je prigodu da taj nalog izvrši lukavštinom.  <span class="brojRetka" id="30">30</span>Makabej je ipak zamijetio da se Nikanor hladnije vlada prema njemu i da ga susreće grublje nego što je običavao te nasluti da ta hladnoća nije dobar znak. Zato skupi oko sebe mnogo svojih pristalica i stade izbjegavati Nikanora.  <span class="brojRetka" id="31">31</span>A ovaj, videći kako ga je čovjek vješto nadmudrio, pođe u uzvišeni i sveti Hram upravo kad su svećenici prinosili obredne žrtve i zapovjedi da mu predaju tog čovjeka.  <span class="brojRetka" id="32">32</span>Kako su mu oni pod zakletvom izjavljivali da ne znaju gdje je čovjek koga traži,  <span class="brojRetka" id="33">33</span>on podiže desnicu prema Hramu i zakle se ovako: »Ako mi ne predate Judu svezana lancima, sravnit ću to Božje svetište sa zemljom, raskopat ću žrtvenik te ću na istome mjestu podići divan hram Dionizu.«  <span class="brojRetka" id="34">34</span>Rekavši to, ode. Tada svećenici podigoše ruke prema nebu i zazvaše Onoga koji je uvijek branio naš narod:  <span class="brojRetka" id="35">35</span>»O ti Gospodaru komu ništa ne treba, tebi se svidjelo da se Hram u kojem prebivaš nalazi među nama.  <span class="brojRetka" id="36">36</span>Zato sad, sveti Gospodaru svake svetosti, sačuvaj dovijeka neoskvrnjen ovaj dom koji je nedavno očišćen.«</p><p class="noviRedak"> <h4>Razisova smrt</h4><p class="pocetakParagrafa"> <span class="brojRetka" id="37">37</span>Uto Nikanoru optužiše Razisa, jednog od jeruzalemskih starješina, čovjeka koji je ljubio svoje sugrađane i bio na vrlo dobru glasu, pa su ga zbog njegove dobrote nazivali ocem Židova.  <span class="brojRetka" id="38">38</span>On je već u prvim vremenima pobune bio okrivljen zbog židovstva te se tijelom i dušom najpostojanije izložio za židovstvo.  <span class="brojRetka" id="39">39</span>Stoga je Nikanor, da pokaže svoju otvorenu nesklonost prema Židovima, poslao preko pet stotina vojnika da ga uhvate,  <span class="brojRetka" id="40">40</span>jer nije sumnjao da će nestanak tog čovjeka za Židove značiti težak udarac.  <span class="brojRetka" id="41">41</span>Kad je, dakle, rulja već gotovo osvojila kulu i jurišala na ulazna vrata, kad je već bio izdan nalog da se podmetne vatra i vrata zapale, Razis se, opkoljen odasvud, baci na vlastiti mač.  <span class="brojRetka" id="42">42</span>Radije je htio časno poginuti nego dopasti u bezbožničke ruke da podnosi uvrede nedostojne njegove plemenitosti.  <span class="brojRetka" id="43">43</span>Ali kako se u bojnoj žurbi nije smrtno pogodio, a rulja na vrata prodirala unutra, odvažno otrča na zid te se junački strmoglavi na rulju.  <span class="brojRetka" id="44">44</span>Kako su se svi odmah razmakli, pade usred praznine.  <span class="brojRetka" id="45">45</span>Još dišući, ponesen gnjevom, ustade sav obliven krvlju i unatoč teškim ranama potrča kroz rulju te stade na strmu pećinu.  <span class="brojRetka" id="46">46</span>Već posve bez krvi, istrže sebi utrobu uhvativši je objema rukama te je baci na rulju, moleći Gospodara života i duha da mu je jednom opet vrati. Tako je preminuo.</p></p></p></p>