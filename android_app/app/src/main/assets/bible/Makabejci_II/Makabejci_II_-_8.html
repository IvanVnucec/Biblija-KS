<h2>V. POBJEDA ŽIDOVSTVA SMRT PROGONITELJA I OČIŠĆENJE HRAMA</h2><h4>Počeci Makabejskog ustanka</h4><p class="pocetakParagrafa"> <span class="brojRetka" id="1">1</span>Juda Makabej i njegovi ljudi stali su krišom obilaziti sela te sazivati svoje rođake i prikupljati one koji su ostali vjerni židovstvu. I tako se skupilo kojih šest tisuća ljudi.  <span class="brojRetka" id="2">2</span>Molili su Gospodina da pogleda narod od svih potlačen, da se smiluje Hramu koji oskvrnuše bezbožni ljudi;  <span class="brojRetka" id="3">3</span>da se sažali na grad kojemu prijeti propast i opasnost da ga sravne sa zemljom; da usliši krv koja vapi k njemu;  <span class="brojRetka" id="4">4</span>da se spomene zločinačkog pokolja nejačadi; da osveti pogrde svoga imena.</p><p class="pocetakParagrafa"> <span class="brojRetka" id="5">5</span>Kad je Makabej stao na čelo svoje vojske, pogani mu nisu mogli odolijevati budući da se Gospodinov gnjev preokrenuo u milosrđe.  <span class="brojRetka" id="6">6</span>Vršio je prepade na gradove i sela i spaljivao ih; zauzimao je pogodne položaje i neprijatelja često tjerao u bijeg.  <span class="brojRetka" id="7">7</span>Takve je navale najradije vršio pod plaštem noći. Glas o njegovu junaštvu pronosio se na sve strane.</p><p class="noviRedak"> <h4>Nikanorova i Gorgijina vojna</h4><p class="pocetakParagrafa"> <span class="brojRetka" id="8">8</span>Videći da taj čovjek u kratko vrijeme nezaustavno napreduje i sve više uspijeva, Filip zatraži pismeno od Ptolemeja, upravitelja Celesirije i Fenicije, da kraljevoj stvari pritekne u pomoć.  <span class="brojRetka" id="9">9</span>Taj izabra Patroklova sina Nikanora, jednoga od svojih prvih prijatelja, i posla ga smjesta, na čelu od najmanje dvadeset tisuća ljudi skupljenih od različitih naroda, da istrijebi sav židovski narod. Pridružio mu je Gorgiju, vojskovođu od zanata, vješta bojnim poslovima.  <span class="brojRetka" id="10">10</span>Nikanor je napose namjeravao da prodajom židovskih zarobljenika isplati kraljev danak od dvije tisuće talenata što ih dugovaše Rimljanima.</p><p class="pocetakParagrafa"> <span class="brojRetka" id="11">11</span>Zato žurno pozva primorske gradove na prodaju židovskog roblja. Obeća ih devedeset za jedan talenat. Nije ni slutio kakva će ga kazna stići od ruke Svemogućega.</p><p class="pocetakParagrafa"> <span class="brojRetka" id="12">12</span>Uto je Juda doznao za Nikanorov dolazak. Kad je svojim ljudima saopćio da se približava neprijateljska vojska,  <span class="brojRetka" id="13">13</span>pobjegoše kukavice i oni koji se nisu pouzdavali u Božju pravdu.  <span class="brojRetka" id="14">14</span>Drugi pak prodaše sve što im je preostalo i zavapiše Gospodinu da ih izbavi od bezbožnoga Nikanora, koji ih je prodao još prije nego što je došlo do boja;  <span class="brojRetka" id="15">15</span>neka ih izbavi, ako i ne zbog njih samih, a ono zbog Saveza s njihovim ocima i zbog toga što se zovu njegovim svetim i veličanstvenim imenom.</p><p class="pocetakParagrafa"> <span class="brojRetka" id="16">16</span>Kad je, dakle, Makabej prikupio oko sebe šest tisuća ljudi, stao ih je hrabriti da se ne plaše neprijatelja niti boje mnoštva pogana koji ih nepravedno napadaju, nego neka se junački bore.  <span class="brojRetka" id="17">17</span>Neka imaju pred očima kako su oni zločinački osramotili Sveto mjesto i kako su zlostavljali i ruglu izvrgli grad, a pradjedovske običaje uništili.  <span class="brojRetka" id="18">18</span>»Oni se uzdaju«, dodao je, »u oružje i smionost, a mi u Boga Svevladara koji jednim migom oka može oboriti naše napadače i sav svijet.«  <span class="brojRetka" id="19">19</span>Nabrojio im je slučajeve u kojima se Bog udostojao zaštititi njihove pretke: onaj što se zbio pod Sanheribom kad je poginulo stotinu osamdeset i pet tisuća ljudi,  <span class="brojRetka" id="20">20</span>pa onaj u Babiloniji, u bici protiv Galaćana, gdje se borilo osam tisuća ljudi s pomoću četiri tisuće Makedonaca, i dok su Makedonci došli u škripac, onih samih osam tisuća, zahvaljujući pomoći s neba, porazilo je stotinu i dvadeset tisuća neprijatelja i zadobilo velik plijen.</p><p class="pocetakParagrafa"> <span class="brojRetka" id="21">21</span>Kad ih je tim riječima osokolio i pripremio da za svoje zakone i za domovinu i poginu, razdijelio je svoju vojsku na četiri odreda.  <span class="brojRetka" id="22">22</span>Na čelo svakom odredu stavio je svoju braću: Šimuna, Josipa i Jonatana, i dao svakomu po tisuću i pet stotina ljudi.  <span class="brojRetka" id="23">23</span>Osim toga, naredi Eleazaru da im pročita Svetu knjigu, a onda je, davši im bojni zov: »S Božjom pomoću!« stao na čelo prvog odreda i napao Nikanora.  <span class="brojRetka" id="24">24</span>Budući da im je Svemogući u boju bio suborac, pobili su preko devet tisuća neprijatelja, izranili i osakatili veći dio Nikanorove vojske i nagnali sve u bijeg.  <span class="brojRetka" id="25">25</span>Zaplijenili su i novac onih koji su ih došli kupovati. Pošto su ih podugo tjerali, vratiše se natrag jer nisu imali vremena.  <span class="brojRetka" id="26">26</span>Bilo je, naime, uoči subote, pa ih nisu dalje gonili.</p><p class="pocetakParagrafa"> <span class="brojRetka" id="27">27</span>Pokupiše još neprijateljsko oružje i poskidaše plijen, a onda svetkovahu subotu, obilno hvaleći i slaveći Gospodina koji ih je tog dana izbavio i opet im počeo iskazivati svoju milost.  <span class="brojRetka" id="28">28</span>Poslije subote podijelili su dio plijena žrtvama progonstva, pa udovicama i siročadi, a ono što je preostalo podijelili su među sobom i među svojom djecom.</p><p class="pocetakParagrafa"> <span class="brojRetka" id="29">29</span>Završivši taj posao, okupiše se na zajedničku molitvu i zavapiše milosrdnom Gospodinu da se posve izmiri sa svojim slugama.</p><p class="noviRedak"> <h4>Timotej i Bakid pobijeđeni</h4><p class="pocetakParagrafa"> <span class="brojRetka" id="30">30</span>U kreševu s Timotejevim i Bakidovim vojnicima pobili su ih dvadeset tisuća i osvojili vrlo visoke tvrđave. Velik plijen razdijelili su na dva jednaka dijela – jedan za sebe, drugi za žrtve progonstva, siročad i udovice – a ne zaboraviše ni staraca.  <span class="brojRetka" id="31">31</span>Zatim su brižno pokupili neprijateljsko oružje i pohranili ga na prikladnim mjestima. Što je od plijena preostalo, odnijeli su u Jeruzalem.  <span class="brojRetka" id="32">32</span>Ubili su vođu Timotejevih četa, čovjeka bezbožna, koji je Židovima nanio mnogo zala.  <span class="brojRetka" id="33">33</span>Dok su u domovini slavili pobjedu, spališe one koji su zapalili sveta vrata, zajedno s Kalistenom, koji bijaše utekao u neku kućicu. Tako je za svoje svetogrđe primio zasluženu plaću.</p><p class="noviRedak"> <h4>Nikanorov bijeg i ispovijest</h4><p class="pocetakParagrafa"> <span class="brojRetka" id="34">34</span>A onaj trostruki zlikovac Nikanor, koji je doveo tri tisuće trgovaca da kupuju Židove,  <span class="brojRetka" id="35">35</span>bio je Božjom pomoću ponižen od onih koje je najviše podcjenjivao: morao je skinuti svoju časničku odoru te je tako, po osamljenim putovima, poput odbjegla roba, stigao u Antiohiju – sretno umaknuvši, dok mu je sva vojska bila poražena.  <span class="brojRetka" id="36">36</span>I on, koji je cijenom jeruzalemskih zarobljenika obećao platiti danak Rimljanima, sad je morao razglasiti da Židovi imaju Borca koji se za njih bori i da su Židovi upravo zato neranjivi što slijede zakone koje im je On postavio.</p></p></p></p>