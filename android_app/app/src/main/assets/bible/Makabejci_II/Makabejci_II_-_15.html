<h4>Nikanorove hule</h4><p class="pocetakParagrafa"> <span class="brojRetka" id="1">1</span>Kad je Nikanor doznao da se Juda i njegovi nalaze u području Samarije, odlučio je da ih bez ikakve opasnosti napadne na dan počinka.  <span class="brojRetka" id="2">2</span>Židovi koji su ga prisilno slijedili opomenuše ga: »Nemoj ih tako divljački i barbarski zatirati, nego poštuj dan što ga je Onaj koji bdî nad svime napose posvetio.«  <span class="brojRetka" id="3">3</span>Tada ih taj trostruki zlikovac upita postoji li na nebu vladar koji je zapovjedio da se svetkuje dan subotnji.  <span class="brojRetka" id="4">4</span>Kad su mu oni izjavili: »Postoji živi Gospod, Vladar na nebu, koji zapovjedi da se svetkuje sedmi dan«,  <span class="brojRetka" id="5">5</span>on odgovori: »A ja sam vladar na zemlji i ja zapovijedam da se pograbi oružje i da se izvrše kraljevski poslovi.«</p><p class="pocetakParagrafa">Ipak mu nije uspjelo da izvrši svoju zločinačku odluku.</p><p class="noviRedak"> <h4>Judin poticaj i san</h4><p class="pocetakParagrafa"> <span class="brojRetka" id="6">6</span>Dok se Nikanor u krajnjoj razmetljivosti nadimao te odlučio da plijenom, otetim Judi i njegovima, podigne zajednički spomenik,  <span class="brojRetka" id="7">7</span>Makabej se opet postojano i nepokolebljivo uzdao da će mu Gospodin priteći u pomoć.  <span class="brojRetka" id="8">8</span>Hrabrio je svoje ljude neka se ne plaše navale pogana, nego neka se sjete pomoći što su je od Neba već primili i nadaju se da će im i sada Svemogući udijeliti pobjedu.  <span class="brojRetka" id="9">9</span>Osokolivši ih riječima Zakona i Prorokâ, podsjetivši ih na bojeve što su ih već bıli, učvrsti ih u hrabrosti.  <span class="brojRetka" id="10">10</span>Kad im je tako osmjelio srca, još ih upozori kako pogani okreću vjerom i krše zakletvu.</p><p class="pocetakParagrafa"> <span class="brojRetka" id="11">11</span>Pošto je tako svakoga od njih naoružao manje pouzdanjem u štitove i koplja a više smjelošću i pobudnim riječima, ispriča im vjerodostojan san, viđenje, a oni mu se svi obradovaše.  <span class="brojRetka" id="12">12</span>Evo što je vidio: bivši veliki svećenik Onija, čovjek dobar i čestit, skroman u ophođenju, blage ćudi, otmjen u govoru, od djetinjstva vičan svakoj kreposti, podigao ruke i molio za svu židovsku zajednicu.  <span class="brojRetka" id="13">13</span>Zatim se Judi ukazao i čovjek vremešan i častan, čudesna i veličanstvena dostojanstva.  <span class="brojRetka" id="14">14</span>Tada Onija progovori: »Ovo je ljubitelj svoje braće koji se mnogo moli za narod i za sav Sveti grad – Božji prorok Jeremija.«  <span class="brojRetka" id="15">15</span>Nato Jeremija pruži desnicu i Judi preda zlatan mač. Predajući mu ga, reče:  <span class="brojRetka" id="16">16</span>»Prihvati ovaj sveti mač: Božji je dar, njime ćeš slomiti neprijatelje!«</p><p class="noviRedak"> <h4>Raspored boraca</h4><p class="pocetakParagrafa"> <span class="brojRetka" id="17">17</span>Obodreni tim lijepim Judinim riječima, što su mogle nadahnuti junaštvom i mlada srca ispuniti muževnošću, Židovi odlučiše da se i ne utabore, nego da odmah navale i junački, u borbi prsa o prsa, sve riješe, budući da su grad i svetinje i Hram bili u opasnosti.  <span class="brojRetka" id="18">18</span>Nisu se toliko zabrinjavali za žene, djecu, braću i rođake, koliko ih je morio najveći i prvi strah – strah za posvećeni Hram.</p><p class="pocetakParagrafa"> <span class="brojRetka" id="19">19</span>Ali je i one koji su ostali u gradu obuzimala velika tjeskoba: bili su u strahu zbog bitke na otvorenom polju.  <span class="brojRetka" id="20">20</span>Svi su iščekivali ishod bitke: neprijatelj se već bio sabrao i svrstao za boj, slonove su doveli na prikladna mjesta, a konjanike razmjestili na krilima.</p><p class="pocetakParagrafa"> <span class="brojRetka" id="21">21</span>Makabej vidje to veliko mnoštvo, raznovrsnu opremu i strašnu pojavu slonova. Podiže ruke k nebu i zazva čudotvorca Gospodina, jer je znao da on pobjede ne dijeli prema oružju, nego prema tomu koga smatra dostojnim.  <span class="brojRetka" id="22">22</span>Zazvao je ovako: »Ti si, o Gospodaru, za judejskog kralja Ezekije poslao svog anđela, koji pobi sto osamdeset i pet tisuća Sanheribovih ljudi.  <span class="brojRetka" id="23">23</span>Zato, o nebeski Vladaru, pošalji i sad ispred nas dobra anđela da sije strah i trepet!  <span class="brojRetka" id="24">24</span>Jakom mišicom svojom udari one koji, huleći, izađoše da napadnu tvoj sveti narod!« Tako je završio molitvu.</p><p class="noviRedak"> <h4>Nikanorov poraz</h4><p class="pocetakParagrafa"> <span class="brojRetka" id="25">25</span>Dok su se Nikanorove čete primicale uz jeku truba i bojne pjesme,  <span class="brojRetka" id="26">26</span>Judini se ljudi sukobiše s neprijateljem uz vapaje i molitve.  <span class="brojRetka" id="27">27</span>Boreći se rukama a moleći se srcima Bogu, oborili su ne manje od trideset i pet tisuća ljudi, obradovani očevidnom Božjom pomoći.  <span class="brojRetka" id="28">28</span>Kad su se poslije boja veselo vraćali, opaziše Nikanora gdje leži u bojnoj opremi.  <span class="brojRetka" id="29">29</span>Podiže se vika i nasta metež, a oni uzeše slaviti Svemogućega jezikom svojih otaca.  <span class="brojRetka" id="30">30</span>Nato Juda, koji se tijelom i dušom bacio u prve redove za svoje sugrađane i koji je prema svojim sunarodnjacima gajio mladenačku blagonaklonost, zapovjedi da Nikanoru odsijeku glavu i ruku u ramenu i odnesu ih u Jeruzalem.  <span class="brojRetka" id="31">31</span>I sam je onamo pošao, sazvao svoje sunarodnjake i svećenike te stao pred žrtvenik. Tada posla po one u Tvrđi:  <span class="brojRetka" id="32">32</span>pokaza im glavu zločinačkog Nikanora i ruku koju taj hulitelj bijaše drzovito podigao protiv svetog doma Svevladara.  <span class="brojRetka" id="33">33</span>Odrezavši jezik bezbožnog Nikanora, naredi da se komad po komad dade pticama i da se pred Hramom objesi njegova luđačka ruka.  <span class="brojRetka" id="34">34</span>Svi su tada, upravivši oči nebu, blagoslivljali Gospoda koji se očitovao: »Blagoslovljen bio Onaj koji je svoje prebivalište sačuvao neoskvrnjeno!«</p><p class="pocetakParagrafa"> <span class="brojRetka" id="35">35</span>Juda objesi Nikanorovu glavu na Tvrđu, da svima bude na vidiku kao očevidan znak pomoći Gospodnje.  <span class="brojRetka" id="36">36</span>Svi jednodušno zaključiše da se taj dan nipošto ne zaboravi, nego da se slavi trinaestog dana dvanaestog mjeseca, koji se aramejskim jezikom zove adar, uoči dana Mordokajeva.</p><p class="noviRedak"> <h4>Pogovor</h4><p class="pocetakParagrafa"> <span class="brojRetka" id="37">37</span>Budući da je s Nikanorom dokončano te su Hebreji od tog vremena zavladali gradom, ja ću ovim završiti svoju povijest.  <span class="brojRetka" id="38">38</span>Ako sam je dobro i vješto sastavio, ispunila mi se želja. Ako li slabo i osrednje, učinio sam što sam mogao.  <span class="brojRetka" id="39">39</span>Jer kao što je štetno piti samo vino ili samu vodu, dok je vino pomiješano s vodom tečnije i ugodnije, tako se i pravilno raspoređen prikaz sviđa ušima onih koji knjigu slušaju. Time završavam.</p></p></p></p></p>