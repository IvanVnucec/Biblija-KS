<h4>Kraj Antioha Epifana</h4><p class="pocetakParagrafa"> <span class="brojRetka" id="1">1</span>U isto se vrijeme Antioh sramotno vraćao iz perzijskih krajeva.  <span class="brojRetka" id="2">2</span>Bio je provalio u grad Perzepolis i pokušao opljačkati hram i zaposjesti grad. Ali se pučanstvo podiglo i pograbilo oružje, tako da se Antioh, jer su ga stanovnici te zemlje natjerali u bijeg, morao sramotno povlačiti.  <span class="brojRetka" id="3">3</span>Kad je došao do Ekbatane, saznao je što se dogodilo s Nikanorom i s Timotejevima.  <span class="brojRetka" id="4">4</span>Sav izvan sebe od jarosti, smišljao je kako da se i za uvredu onih koji su ga natjerali u bijeg iskali na Židovima. Zato je upravljaču kola zapovjedio da njegova bojna kola tjera bez prestanka, sve dok ne stignu. Ali se već nad njim nadvila kazna s neba, jer je ovako oholo govorio: »Načinit ću od Jeruzalema, kad onamo dođem, židovsko groblje.«</p><p class="pocetakParagrafa"> <span class="brojRetka" id="5">5</span>Ali Svevid, Gospodin Bog Izraelov, udari ga neizlječivom i nevidljivom bolešću. Čim je izgovorio onu riječ, spopade ga u crijevima nesnosna bol i strašne muke u utrobi.  <span class="brojRetka" id="6">6</span>Tako je bilo baš i pravo, jer on je utrobama drugih zadao mnoge i nečuvene muke.  <span class="brojRetka" id="7">7</span>On se ipak svoga divljaštva nije okanio, nego nadut od oholosti i rigajući plamen gnjeva na Židove, zapovjedi da se ubrza vožnja. Tada ispade iz kola u trku, koja su odštropotala dalje, a on u nesretnu padu poiščaši sve udove na tijelu.  <span class="brojRetka" id="8">8</span>On, koji je u svome nadljudskom razmetanju mislio da je kadar zapovijedati morskim valovima, on koji je umišljao da može mjeriti gorske vrhove, sad se našao zgruhan na tlu, odakle su ga zatim digli na nosila. Tako se svima očitovala na njemu Božja sila,  <span class="brojRetka" id="9">9</span>jer su crvi povrvjeli iz bezbožnikova tijela i sa živog mu tijela, u ljutim bolima, otpadalo meso te je smrad te gnjileži izazivao gađenje u svoj vojsci.  <span class="brojRetka" id="10">10</span>Malo prije mišljaše da dohvaća nebeske zvijezde, a sada ga više nitko, zbog nepodnošljiva smrada, nije mogao pratiti.</p><p class="pocetakParagrafa"> <span class="brojRetka" id="11">11</span>Istom sada, sav skršen bolima, poče popuštati u svojoj velikoj oholosti i pod Božjim bičem stao je dolaziti k pameti, jer su mu se od časa do časa povećavale boli.  <span class="brojRetka" id="12">12</span>Kad više ni sam nije mogao podnositi vlastitog smrada, priznade: »Pravo je pokoravati se Bogu i neka se smrtnik s Bogom ne izjednačuje!«  <span class="brojRetka" id="13">13</span>Ali taj se zločinac molio Gospodaru u koga više nije bilo smilovanja.  <span class="brojRetka" id="14">14</span>Obećavao je da će Sveti grad, kamo se žurio da ga sravni sa zemljom i pretvori u groblje, proglasiti slobodnim;  <span class="brojRetka" id="15">15</span>da će s Atenjanima izjednačiti sve Židove, koje inače nije smatrao dostojnima ni ukopa, nego vrijednima da se s njihovom djecom bace za hranu pticama grabilicama i divljim zvijerima;  <span class="brojRetka" id="16">16</span>da će najljepšim darovima ukrasiti sveti Hram, koji je prije oplijenio, i da će mu mnogostruko vratiti sve sveto posuđe, a troškove žrtvovanja podmirivati od svojih dohodaka;  <span class="brojRetka" id="17">17</span>i napokon da će i sam postati Židov i da će krstariti cijelim svijetom i naviještati Božju svemoć.</p><p class="noviRedak"> <h4>Antiohovo pismo Židovima</h4><p class="pocetakParagrafa"> <span class="brojRetka" id="18">18</span>Ali kako mu boli nisu ništa popuštale, jer se na nj oborio pravedan sud Božji, u beznadnu stanju napisao je Židovima ovo pismo u kojem moli oproštenje. Ono glasi ovako:</p><p class="pocetakParagrafa"> <span class="brojRetka" id="19">19</span>»Odličnim građanima Židovima kralj i upravitelj Antioh šalje pozdrav želeći im zdravlje i dobru sreću!  <span class="brojRetka" id="20">20</span>Ako ste dobro vi i vaša djeca, ako vam poslovi idu od ruke, pun nade u Nebo  <span class="brojRetka" id="21">21</span>rado se spominjem vašeg štovanja i vaše blagonaklonosti prema meni. Na povratku iz perzijskih krajeva, pošto sam zapao u nepodnošljivu bolest, smatram potrebnim da se pobrinem za opće dobro.  <span class="brojRetka" id="22">22</span>Ne očajavam zbog svog stanja, nego se čvrsto nadam da ću se iz bolesti izvući.  <span class="brojRetka" id="23">23</span>Ipak, i moj je otac, kad je s vojskom polazio u gornje krajeve, odredio sebi nasljednika,  <span class="brojRetka" id="24">24</span>da se, bude li neočekivanih događaja ili nepovoljnih glasova, državljani ne uzbunjuju, znajući kome je on prepustio upravu poslovima.  <span class="brojRetka" id="25">25</span>Osim toga, znam kako obližnji vladaoci i susjedi našeg kraljevstva vrebaju priliku i čekaju da se što dogodi. Zato sam za kralja odredio svoga sina Antioha, koga sam već više puta, polazeći u gornje krajeve, mnogima od vas povjerio i preporučio. I njemu sam, uostalom, napisao priloženo pismo.  <span class="brojRetka" id="26">26</span>Zato vas molim i zaklinjem da se sjetite dobročinstava koje sam vam svima pojedinačno učinio te da svoju dosadašnju blagonaklonost prema meni sačuvate i prema mome sinu.  <span class="brojRetka" id="27">27</span>Zaista sam uvjeren da će on savjesno slijediti moje nakane i blago i čovjekoljubivo postupati s vama.«</p><p class="pocetakParagrafa"> <span class="brojRetka" id="28">28</span>Tako je taj ubojica i hulitelj, poslije najužasnijih muka, kakve je znao zadavati drugima, najjadnije, u tuđoj zemlji, u pustim planinama završio život.  <span class="brojRetka" id="29">29</span>Njegovo je tijelo uzeo sa sobom Filip, njegov prijatelj od djetinjstva, koji se u strahu od njegova sina Antioha uputio u Egipat Ptolemeju Filometoru.</p></p>