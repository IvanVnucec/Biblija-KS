<h4>Svećenička svetost</h4><p class="pocetakParagrafa"> <span class="brojRetka" id="1">1</span>Jahve još reče Mojsiju: »Govori svećenicima, Aronovim sinovima, i reci im: ‘Neka se nitko ne okalja dodirom pokojnika u svome narodu,  <span class="brojRetka" id="2">2</span>osim svoje najbliže rodbine: svoje majke, svoga oca, svoga sina, svoje kćeri i svojega brata.  <span class="brojRetka" id="3">3</span>I svojom sestrom, djevicom, koja mu je također najbliža, jer nije bila udana, može se okaljati.  <span class="brojRetka" id="4">4</span>Ali neka se ne okalja svojom svojtom i tako se oskvrne.</p><p class="pocetakParagrafa"> <span class="brojRetka" id="5">5</span>Neka ne briju glave; neka ne šišaju okrajke svojih brada niti prave ureze na svome tijelu.  <span class="brojRetka" id="6">6</span>Neka budu posvećeni svome Bogu; neka ne oskvrnjuju ime svoga Boga, jer oni prinose žrtve u čast Jahvi paljene, hranu Boga svoga. Zato moraju biti sveti.</p><p class="pocetakParagrafa"> <span class="brojRetka" id="7">7</span>Neka se ne žene javnom bludnicom i obeščašćenom ženom; niti se smiju ženiti onom koju je njezin muž otpustio. Jer je svećenik posvećen svome Bogu.</p><p class="pocetakParagrafa"> <span class="brojRetka" id="8">8</span>Svetim ga drži, jer on prinosi hranu tvoga Boga. Neka ti je svet, jer sam svet ja, Jahve, koji vas posvećujem.</p><p class="pocetakParagrafa"> <span class="brojRetka" id="9">9</span>Ako se kći kojeg svećenika oskvrne podavši se javnom bludništvu, ona oca svoga skvrne, pa se mora na vatri spaliti.’</p><p class="noviRedak"> <h4>Propisi za velikog svećenika</h4><p class="pocetakParagrafa"> <span class="brojRetka" id="10">10</span>‘A svećenik koji je najveći među svojom braćom, na čiju je glavu bilo izliveno ulje pomazanja i koji je posvećen da nosi svetu odjeću, neka ne ide raščupane kose niti razdire svoje odjeće.  <span class="brojRetka" id="11">11</span>Neka ne ulazi nijednom mrtvacu; ne smije se okaljati ni za svojim ocem ni za svojom majkom.  <span class="brojRetka" id="12">12</span>Neka ne izlazi iz svetišta, tako da ne oskvrne svetište svoga Boga, jer na sebi nosi posvećenje uljem pomazanja Boga svoga. Ja sam Jahve!</p><p class="pocetakParagrafa"> <span class="brojRetka" id="13">13</span>Neka za ženu uzme djevicu.  <span class="brojRetka" id="14">14</span>Udovicom, otpuštenicom, obeščašćenom i bludnicom ne smije se ženiti. Jedino djevicom između svoga naroda neka se ženi;  <span class="brojRetka" id="15">15</span>tako neće oskvrnuti svoga potomstva među svojim narodom, jer ja, Jahve, njega posvećujem.’«</p><p class="noviRedak"> <h4>Tjelesna besprijekornost svećenika</h4><p class="pocetakParagrafa"> <span class="brojRetka" id="16">16</span>Jahve reče Mojsiju:</p><p class="pocetakParagrafa"> <span class="brojRetka" id="17">17</span>»Reci Aronu: ‘Nitko od tvojih potomaka, za njihovih naraštaja, koji imadne kakvu tjelesnu manu ne smije se primaknuti da prinosi hranu svoga Boga.  <span class="brojRetka" id="18">18</span>Ni jedan na kome bude mane ne smije se primaknuti: nitko koji je slijep ili sakat; nitko izobličen ili iznakažena kojeg uda;  <span class="brojRetka" id="19">19</span>nitko tko ima slomljenu nogu ili ruku;  <span class="brojRetka" id="20">20</span>ni poguren, ni kržljav, ni bolesnih očiju, ni lišajav, ni krastav, niti uškopljenik.  <span class="brojRetka" id="21">21</span>Dakle, ni jedan od potomaka svećenika Arona koji imadne manu neka se ne primiče da prinosi u čast Jahvi paljenu žrtvu; budući da ima manu, neka se ne primiče da prinosi hranu svoga Boga.  <span class="brojRetka" id="22">22</span>Može blagovati hranu svoga Boga i od žrtava presvetih, i svetih,  <span class="brojRetka" id="23">23</span>ali neka ne dolazi k zavjesi niti se žrtveniku primiče jer ima manu. Neka ne skvrne mojih svetih stvari, jer sam ih ja, Jahve, posvetio.’«</p><p class="pocetakParagrafa"> <span class="brojRetka" id="24">24</span>Mojsije to kaza Aronu, njegovim sinovima i svim Izraelcima.</p></p></p>