<h2>IV. ZAKON SVETOSTI</h2><h4>Jedno Prebivalište – jedan žrtvenik</h4><p class="pocetakParagrafa"> <span class="brojRetka" id="1">1</span>Jahve reče Mojsiju:  <span class="brojRetka" id="2">2</span>»Govori Aronu, njegovim sinovima i svim Izraelcima te im reci: ‘Evo što je zapovjedio Jahve:  <span class="brojRetka" id="3">3</span>svaki onaj od Izraelova doma koji u taboru ili izvan tabora zakolje vola, ili ovcu, ili kozu,  <span class="brojRetka" id="4">4</span>a ne donese ih na ulaz u Šator sastanka da se prinesu na dar Jahvi pred njegovim Prebivalištem, svaki takav neka je odgovoran: prolio je krv i neka se odstrani iz svoga naroda.’  <span class="brojRetka" id="5">5</span>Zato neka Izraelci svoje žrtve koje bi htjeli klati vani u polju dovedu na ulaz u Šator sastanka, k svećeniku, i neka ih prinose kao žrtve pričesnice.  <span class="brojRetka" id="6">6</span>Neka svećenik izlije krv po Jahvinu žrtveniku koji se nalazi na ulazu u Šator sastanka, a loj spali na ugodan miris Jahvi,  <span class="brojRetka" id="7">7</span>tako da ubuduće ne prinose svojih žrtava klanica jarcima s kojima se odaju bludu. Neka je ovo trajan zakon za njih i njihove naraštaje.</p><p class="pocetakParagrafa"> <span class="brojRetka" id="8">8</span>I kaži im: ‘Svaki pojedinac od Izraelova doma, ili stranac koji među vama boravi, koji prinese paljenicu ili klanicu  <span class="brojRetka" id="9">9</span>a ne donese je na ulaz u Šator sastanka da se prinese Jahvi, taj neka se odstrani iz svoga naroda.’«</p><p class="noviRedak"> <h4>Zabrana blagovanja krvi</h4><p class="pocetakParagrafa"> <span class="brojRetka" id="10">10</span>»Nadalje, protiv svakoga pojedinca od Izraelova doma, a tako i protiv svakoga pridošlice među vama koji bi blagovao bilo kakvu krv, ja ću se okrenuti, svakoga tko blaguje krv odstranit ću iz njegova naroda.  <span class="brojRetka" id="11">11</span>Jer je život živoga bića u krvi. Tu krv ja sam vama dao da na žrtveniku njome obavljate obred pomirenja za svoje živote. Jer krv je ono što ispašta za život.  <span class="brojRetka" id="12">12</span>Zato sam kazao Izraelcima: neka nitko od vas ne jede krvi; neka ni stranac koji među vama bude ne jede krvi.</p><p class="pocetakParagrafa"> <span class="brojRetka" id="13">13</span>Tko god, Izraelac ili stranac koji među vama boravi, uhvati u lovu kakvu zvijer ili pticu što se može jesti neka joj prolije krv i zatrpa zemljom.  <span class="brojRetka" id="14">14</span>Jer život svakoga živog bića jest njegova krv. Zato sam i rekao Izraelcima: ne smijete jesti krvi ni od kakva živog bića, jer život svakoga živog bića jest njegova krv. Tko god je bude jeo, neka se odstrani.</p><p class="pocetakParagrafa"> <span class="brojRetka" id="15">15</span>Tko bi god, Izraelac ili stranac, jeo što je uginulo ili što su zvijeri rastrgale neka opere svoju odjeću, u vodi se okupa i ostane nečistim do večeri. Tada će postati čist.  <span class="brojRetka" id="16">16</span>Ali ako je ne opere i ne okupa svoga tijela, neka snosi posljedice svoje krivnje.«</p></p>