<h4>Vjernost obrednim propisima</h4><p class="pocetakParagrafa"> <span class="brojRetka" id="1">1</span>A sinovi Aronovi Nadab i Abihu uzmu svaki svoj kadionik; stave u nj vatre i na nju metnu tamjana da prinesu pred Jahvom neposvećenu vatru, koju im on ne bijaše propisao.  <span class="brojRetka" id="2">2</span>Ali izbije plamen ispred Jahve te ih proguta – poginuše oni pred Jahvom.  <span class="brojRetka" id="3">3</span>Nato će Mojsije Aronu: »To je ono što je Jahve navijestio:</p><p class="stih2">Po onima koji su mi blizu</p><p class="stih2">svetim ću se pokazati;</p><p class="stih2">pred svim ću se pukom proslaviti.«</p><p class="pocetakParagrafa">Aron je šutio.  <span class="brojRetka" id="4">4</span>Mojsije zovnu Mišaela i Elsafana, sinove Aronova strica Uziela, pa im reče: »Dođite i odnesite svoju braću ispred svetišta u polje izvan tabora!«  <span class="brojRetka" id="5">5</span>Oni dođu i odnesu ih u njihovim košuljama u polje izvan tabora, kako je Mojsije rekao.</p><p class="pocetakParagrafa"> <span class="brojRetka" id="6">6</span>Poslije toga Mojsije reče Aronu i njegovim sinovima, Eleazaru i Itamaru: »Ne raščupavajte svoje kose niti razdirite svojih haljina da ne poginete i da se On ne razljuti na svekoliku zajednicu. Vaša braća i sav dom Izraelov neka oplakuje one koje je vatra Jahvina sažegla.  <span class="brojRetka" id="7">7</span>Ne smijete odlaziti s ulaza u Šator sastanka da ne pomrete, jer na vama je Jahvino ulje pomazanja.« Oni učine po riječi Mojsijevoj.</p><p class="noviRedak"> <h4>Trijeznost svećenika</h4><p class="pocetakParagrafa"> <span class="brojRetka" id="8">8</span>Jahve reče Aronu:  <span class="brojRetka" id="9">9</span>»Kad ulazite u Šator sastanka, nemojte piti vina niti opojnoga pića, ni ti ni tvoji sinovi s tobom! Tako nećete poginuti. To je trajan zakon za vaše naraštaje;  <span class="brojRetka" id="10">10</span>da možete lučiti posvećeno od običnoga, čisto od nečistoga;  <span class="brojRetka" id="11">11</span>da možete učiti Izraelce svim zakonima što ih je Jahve predao preko Mojsija.«</p><p class="noviRedak"> <h4>Dijelovi žrtava za svećenike</h4><p class="pocetakParagrafa"> <span class="brojRetka" id="12">12</span>Onda Mojsije rekne Aronu i njegovim preživjelim sinovima, Eleazaru i Itamaru: »Uzimajte od žrtve prinosnice što preostaje nakon prinesene žrtve u čast Jahvi paljene i beskvasnu je uza žrtvenik jedite jer je vrlo sveta.  <span class="brojRetka" id="13">13</span>Blagujte je u svetom mjestu, jer to je – tako je meni naređeno – pristojbina tvoja i pristojbina tvojih sinova od žrtava paljenih u čast Jahvi.  <span class="brojRetka" id="14">14</span>A grudi žrtve prikaznice i pleće žrtve podizanice ti i tvoji sinovi i tvoje kćeri s tobom jedite na bilo kojem čistom mjestu. Jer to je dodijeljeno za pristojbinu tebi i tvojim sinovima od izraelskih žrtava pričesnica.  <span class="brojRetka" id="15">15</span>Pleće žrtve podizanice i grudi žrtve prikaznice što se donose zajedno s lojem, na vatri paljenim – pošto budu prineseni za žrtvu prikaznicu pred Jahvom – neka pripadnu tebi i tvojim sinovima s tobom. To je, kako je Jahve naredio, trajan zakon.«</p><p class="noviRedak"> <h4>Posebni propisi o žrtvama okajnicama</h4><p class="pocetakParagrafa"> <span class="brojRetka" id="16">16</span>Potom se Mojsije potanje raspita o jarcu žrtve okajnice. Već je bio spaljen. On se razljuti na Eleazara i Itamara, Aronove preživjele sinove, pa rekne:  <span class="brojRetka" id="17">17</span>»Zašto ste jeli žrtvu okajnicu na svetome mjestu? Vrlo je sveta! To vam je dao Jahve da uklanjate krivnju sa zajednice vršeći nad njom obred pomirenja pred Jahvom.  <span class="brojRetka" id="18">18</span>Budući da krv žrtve nije bila unesena unutar svetišta, morali ste je blagovati u svetištu, kako mi je bilo zapovjeđeno.«  <span class="brojRetka" id="19">19</span>Nato će Aron Mojsiju: »Danas su, eto, prinijeli svoju žrtvu okajnicu i svoju žrtvu paljenicu pred Jahvom! Što bi se meni dogodilo da sam ja danas jeo od žrtve okajnice? Bi li to bilo milo Jahvi?«  <span class="brojRetka" id="20">20</span>Kad Mojsije to ču, odobri.</p></p></p></p>