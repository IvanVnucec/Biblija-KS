<h2>III. OBREDNA ČISTOĆA I NEČISTOĆA</h2><h3>ČISTE I NEČISTE ŽIVOTINJE</h3><h4>1. Kopnene životinje</h4><p class="pocetakParagrafa"> <span class="brojRetka" id="1">1</span>Jahve reče Mojsiju i Aronu:  <span class="brojRetka" id="2">2</span>»Ovako kažite Izraelcima: ‘Ovo su životinje koje između svih četveronožaca na zemlji možete jesti:  <span class="brojRetka" id="3">3</span>svaku koja ima papke, ali papke razdvojene, i koja preživa možete jesti.  <span class="brojRetka" id="4">4</span>Ali ove, iako preživaju ili papke imaju, ne smijete jesti: devu, jer iako preživa, razdvojena papka nema – za vas je nečista;  <span class="brojRetka" id="5">5</span>svisca, jer iako preživa, razdvojena papka nema – za vas je nečist;  <span class="brojRetka" id="6">6</span>arnebeta, iako preživa, razdvojena papka nema – za vas je nečist.  <span class="brojRetka" id="7">7</span>A svinja, iako ima papak, i to papak razdvojen, ne preživa – za vas je nečista.  <span class="brojRetka" id="8">8</span>Njihova mesa nemojte jesti niti se njihove strvine doticati – za vas su one nečiste.’</p><p class="noviRedak"> <h4>2. Vodene životinje</h4><p class="pocetakParagrafa"> <span class="brojRetka" id="9">9</span>‘Od svih vodenih životinja ove možete jesti: sve što živi u vodi, bilo u morima, bilo u rijekama, a ima peraje i ljuske možete jesti.  <span class="brojRetka" id="10">10</span>A što u morima i rijekama nema peraja i ljusaka – sve životinjice u vodi, sva živa vodena bića – neka su vam odvratna  <span class="brojRetka" id="11">11</span>i odvratna neka vam ostanu! Mesa od njih nemojte jesti, a njihove strvine držite za odvratnost.  <span class="brojRetka" id="12">12</span>Sve, dakle, što je u vodi a nema peraja i ljusaka neka je za vas odvratno.’</p><p class="noviRedak"> <h4>3. Ptice</h4><p class="pocetakParagrafa"> <span class="brojRetka" id="13">13</span>‘Od ptica neka su vam ove odvratne i neka se ne jedu – odvratnost su: orao, orao strvinar i jastreb,  <span class="brojRetka" id="14">14</span>tetrijeb i sokol bilo koje vrste;  <span class="brojRetka" id="15">15</span>gavran svih vrsta;  <span class="brojRetka" id="16">16</span>noj, kobac i galeb; lastavica svake vrste;  <span class="brojRetka" id="17">17</span>sova, gnjurac, ušara,  <span class="brojRetka" id="18">18</span>labud, pelikan, droplja;  <span class="brojRetka" id="19">19</span>roda, čaplja svake vrste; pupavac i šišmiš.’</p><p class="noviRedak"> <h4>4. Ostale krilate životinje</h4><p class="pocetakParagrafa"> <span class="brojRetka" id="20">20</span>‘Svi krilati kukci što hodaju četveronoške neka su vam odvratni!  <span class="brojRetka" id="21">21</span>Od svih tih krilatih kukaca što hodaju četveronoške možete jesti samo one koji imaju na svojim nožicama listove za skakutanje po zemlji.  <span class="brojRetka" id="22">22</span>Od njih možete jesti: svaku vrstu skakavaca, cvrčaka i zrikavaca.  <span class="brojRetka" id="23">23</span>A svi drugi krilati kukci na četiri nožice neka su vam odvratni!  <span class="brojRetka" id="24">24</span>I od njih ćete se onečistiti: tko se god dotakne njihove crkotine, neka je nečist do večeri;  <span class="brojRetka" id="25">25</span>tko god ponese crkotinu bilo koje od njih, neka opere svoju odjeću i nečistim se smatra do večeri;  <span class="brojRetka" id="26">26</span>i životinje s nerazdvojenim papkom što ne preživaju za vas su nečiste, i tko ih se dotakne, neka je nečist!  <span class="brojRetka" id="27">27</span>Onda, četveronožne životinje koje hodaju na četiri šape za vas su nečiste. Tko se dotakne njihova strva, neka je nečist do večeri.  <span class="brojRetka" id="28">28</span>A onaj koji ponese njihov strv, neka opere svoju odjeću i bude nečist do večeri. Za vas su one nečiste.’</p><p class="noviRedak"> <h4>5. Gmizavci</h4><p class="pocetakParagrafa"> <span class="brojRetka" id="29">29</span>‘Od životinja što po zemlji gmižu neka su za vas ove nečiste: krtica, miš i svaka vrsta guštera;  <span class="brojRetka" id="30">30</span>zidni macaklin, kameleon, daždevnjak, zelembać i tinšamet.</p><p class="pocetakParagrafa"> <span class="brojRetka" id="31">31</span>Te su životinje od svih što gmižu za vas nečiste. Tko ih se mrtvih dotakne neka je nečist do večeri.  <span class="brojRetka" id="32">32</span>A na što koja od njih mrtva padne, neka je onečišćeno: bio to kakav drveni predmet ili odjeća, koža ili vreća. Svaki takav predmet koji se upotrebljava neka se zamoči u vodu i ostane nečist do večeri. Onda će postati čist.  <span class="brojRetka" id="33">33</span>Upadne li što od njih u kakvu zemljanu posudu, razbijte je; sve je u njoj onečišćeno.  <span class="brojRetka" id="34">34</span>A bilo kakva hrana što se jede, ako na nju kapne voda iz te posude, bit će onečišćena. Svaka tekućina što se pije u svakoj takvoj posudi neka se smatra nečistom.</p><p class="pocetakParagrafa"> <span class="brojRetka" id="35">35</span>A sve na što padne bilo što od njihove crkotine neka je nečisto; bude li to peć ili ognjište, neka se sruše: onečišćeni su za vas i neka nečisti budu.  <span class="brojRetka" id="36">36</span>A vrelo ili čatrnja koja drži vodu neka se smatraju čistima. Ali tko dirne strvinu životinje neka je nečist.  <span class="brojRetka" id="37">37</span>Ako što od njihova strva padne na žitno sjemenje što će se sijati, ono ostaje čisto;  <span class="brojRetka" id="38">38</span>ali ako se sjemenje nakvasi vodom, a onda na nj padne što od njihove crkotine, neka je za vas nečisto.</p><p class="pocetakParagrafa"> <span class="brojRetka" id="39">39</span>Ako ugine koja životinja što vam služi za hranu, onaj koji dotakne njezinu strvinu neka je nečist do večeri;  <span class="brojRetka" id="40">40</span>a koji pojede od njezine strvine neka opere svoju odjeću i bude nečist do večeri; koji ponese njezinu strvinu neka opere svoju odjeću i bude nečist do večeri.</p><p class="pocetakParagrafa"> <span class="brojRetka" id="41">41</span>Svaka životinja što po tlu gmiže odvratna je. Neka se ne jede!  <span class="brojRetka" id="42">42</span>Ništa što puže na trbuhu, ništa što god ide na četiri noge ili na više nogu – nikakve puzavce što po tlu gmižu nemojte jesti jer su odvratni!  <span class="brojRetka" id="43">43</span>Nemojte sami sebe poganiti svim tim puzavcima što gmižu; ne prljajte se njima, da i vi zbog njih ne postanete nečisti.  <span class="brojRetka" id="44">44</span>Ta ja – Jahve – Bog sam vaš! Posvećujte se, dakle, da sveti budete, jer svet sam ja! Nijednim se puzavcem što po tlu gmiže ne prljajte!  <span class="brojRetka" id="45">45</span>Jest, ja sam Jahve; izveo sam vas iz zemlje egipatske da vam budem Bog. Budite, dakle, sveti jer sam svet ja!’«</p><p class="noviRedak"> <h4>Zaključak</h4><p class="pocetakParagrafa"> <span class="brojRetka" id="46">46</span>To je odredba koja se odnosi na ptice i sva živa bića što se u vodi kreću i na sve stvorove koji po zemlji gmižu.  <span class="brojRetka" id="47">47</span>Svrha joj je da se razlikuje nečisto od čistoga; životinja koja se može jesti od životinje koja se ne smije jesti.</p></p></p></p></p></p>