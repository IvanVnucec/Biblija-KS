<h3>SVEĆENIŠTVO I ŽRTVE</h3><h4>1. Žrtva paljenica</h4><p class="pocetakParagrafa"> <span class="brojRetka" id="1">1</span>Jahve još reče Mojsiju:  <span class="brojRetka" id="2">2</span>»Naredi Aronu i njegovim sinovima: ‘Ovakav je obred za žrtvu paljenicu: žrtva paljenica neka ostane na žeravi na žrtveniku svu noć do jutra; i vatra neka neprestano gori na žrtveniku.  <span class="brojRetka" id="3">3</span>Neka svećenik stavi na se lanenu košulju, na svoje tijelo neka navuče lanene gaće; zatim neka zgrne zamašćeni pepeo u što je vatra pretvorila žrtvu paljenicu na žrtveniku i neka ga stavi pokraj žrtvenika.  <span class="brojRetka" id="4">4</span>Potom neka svuče svoje ruho i na se obuče drugo te neka odnese zamašćeni pepeo na čisto mjesto izvan tabora.  <span class="brojRetka" id="5">5</span>Vatra na žrtveniku mora uvijek gorjeti; ne smije se gasiti. Neka svako jutro svećenik na nju naloži drva i onda na nju naslaže žrtvu paljenicu. Tu neka u kâd sažiže loj sa žrtava pričesnica.  <span class="brojRetka" id="6">6</span>Neka na žrtveniku trajno gori vatra; neka se ne gasi.’«</p><p class="noviRedak"> <h4>2. Žrtva prinosnica </h4><p class="pocetakParagrafa"> <span class="brojRetka" id="7">7</span>»Ovo je obred za žrtvu prinosnicu: neka je Aronovi sinovi prinose u nazočnosti Jahve pred žrtvenikom.  <span class="brojRetka" id="8">8</span>Pošto jedan od njih zagrabi pregršt najboljeg brašna i ulja sa žrtve prinosnice i sav tamjan što bude na njoj, pošto to sažeže na žrtveniku kao spomen-žrtvu, ugodan miris Jahvi,  <span class="brojRetka" id="9">9</span>neka ostatak u obliku beskvasnih kruhova pojedu Aron i njegovi sinovi; neka ga jedu na posvećenu mjestu – u dvorištu Šatora sastanka.  <span class="brojRetka" id="10">10</span>Neka se ne peče s kvascem. To je dio žrtava meni paljenih što im ga ja dajem – dio najsvetiji, jednako kao i žrtva okajnica i kao žrtva naknadnica.  <span class="brojRetka" id="11">11</span>Svaki muškarac Aronova potomstva može jesti taj dio od žrtava paljenih Jahvi, i to je vječni zakon za sve vaše naraštaje: i tko ih se god dotakne, bit će posvećen.«</p><p class="pocetakParagrafa"> <span class="brojRetka" id="12">12</span>Jahve još reče Mojsiju:  <span class="brojRetka" id="13">13</span>»Neka Aron i njegovi sinovi na dan svoga pomazanja prinesu Jahvi ovaj prinos: desetinu efe najboljeg brašna kao redovitu žrtvu prinosnicu, polovinu ujutro, a polovinu uvečer.  <span class="brojRetka" id="14">14</span>Neka bude pripravljena u tavi na ulju. Donesi je dobro namočenu i prinesi Jahvi kao ugodan miris, kao žrtvu prinosnicu od više komada.  <span class="brojRetka" id="15">15</span>Neka je tako pripravi svećenik koji od njegovih sinova bude pomazan da ga naslijedi. To je vječni zakon. Neka se ta žrtva Jahvi sva sažeže!  <span class="brojRetka" id="16">16</span>Svaka svećenička žrtva prinosnica treba da bude posve spaljena; neka se od nje ne jede.«</p><p class="noviRedak"> <h4>3. Žrtva okajnica</h4><p class="pocetakParagrafa"> <span class="brojRetka" id="17">17</span>Još reče Jahve Mojsiju:  <span class="brojRetka" id="18">18</span>»Kaži Aronu i njegovim sinovima: ‘Ovo je obred žrtvovanja za grijeh: žrtva okajnica neka se zakolje pred Jahvom na mjestu gdje se kolje žrtva paljenica – presveta je!  <span class="brojRetka" id="19">19</span>Svećenik koji prinosi tu žrtvu okajnicu neka od nje i jede; neka se ona jede na posvećenu mjestu, u dvorištu Šatora sastanka.  <span class="brojRetka" id="20">20</span>Tko se god dotakne njezina mesa bit će posvećen; ako krv poštrapa odijelo, poštrapani dio neka se ispere na posvećenu mjestu.  <span class="brojRetka" id="21">21</span>A posuda od ilovače u kojoj bude meso kuhano neka se razbije; a ako bude kuhano u posudi od mjedi, neka se istare i vodom ispere.  <span class="brojRetka" id="22">22</span>Svaki muški od svećeničke loze može od nje jesti – presveta je!  <span class="brojRetka" id="23">23</span>Ali nijedna žrtva okajnica od koje je krv donesena u Šator sastanka za obred pomirenja u svetištu neka se ne jede, nego na vatri spali.’«</p></p></p>