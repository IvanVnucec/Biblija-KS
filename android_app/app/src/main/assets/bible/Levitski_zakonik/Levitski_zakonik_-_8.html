<h2>II. POSVETA, PRAVA I DUŽNOSTI SVEĆENIKA</h2><h4>Obred svećeničkog posvećenja</h4><p class="pocetakParagrafa"> <span class="brojRetka" id="1">1</span>Jahve reče Mojsiju:  <span class="brojRetka" id="2">2</span>»Uzmi Arona, a s njim i njegove sinove; ruho, ulje pomazanja, junca žrtve okajnice, dva ovna i košaru beskvasnih kruhova  <span class="brojRetka" id="3">3</span>te skupi svu zajednicu na ulazu u Šator sastanka.«  <span class="brojRetka" id="4">4</span>Mojsije učini kako mu je Jahve naredio, i zajednica se sabra na ulazu u Šator sastanka.  <span class="brojRetka" id="5">5</span>Tada Mojsije progovori zajednici: »Ovo je Jahve zapovjedio da se učini.«  <span class="brojRetka" id="6">6</span>Izvede zatim Mojsije Arona i njegove sinove pa ih u vodi opra.  <span class="brojRetka" id="7">7</span>Obuče na nj haljinu, opasa ga pojasom, ogrnu ga ogrtačem i stavi mu oplećak. Zatim ga opasa tkanicom oplećka i njome pritegnu uza nj oplećak.  <span class="brojRetka" id="8">8</span>Stavi mu naprsnik, a u naprsnik metnu urim i tumim.  <span class="brojRetka" id="9">9</span>Na glavu mu stavi mitru, a sprijeda na mitru postavi zlatnu pločicu – sveti vijenac – kako je Jahve naredio Mojsiju.</p><p class="pocetakParagrafa"> <span class="brojRetka" id="10">10</span>Uzme zatim Mojsije ulje pomazanja te pomaže Prebivalište i sve što je u njemu da ih posveti.  <span class="brojRetka" id="11">11</span>Sedam puta poškropi njime žrtvenik te pomaže žrtvenik i sav njegov pribor, umivaonik s njegovim stalkom da ih posveti.  <span class="brojRetka" id="12">12</span>Izlije ulja pomazanja Aronu na glavu te ga pomaže da ga posveti.  <span class="brojRetka" id="13">13</span>Potom Mojsije dovede Aronove sinove; na njih obuče haljine, pasovima ih opaše i poveze im zavije, kako je Jahve Mojsiju naredio.  <span class="brojRetka" id="14">14</span>Dovede potom junce žrtve okajnice. Aron i njegovi sinovi stave svoje ruke na glavu juncu žrtve okajnice.  <span class="brojRetka" id="15">15</span>Zatim ga Mojsije zakolje. Onda uzme krvi pa je svojim prstom stavi na rogove oko žrtvenika. Tako žrtvenik očisti. Zatim izlije krv podno žrtvenika; posveti ga, izvršivši na njemu obred pomirenja.</p><p class="pocetakParagrafa"> <span class="brojRetka" id="16">16</span>Zatim Mojsije uzme sav loj što je bio oko drobine, privjesak s jetre, oba bubrega i njihov loj, pa to sažeže u kâd na žrtveniku.  <span class="brojRetka" id="17">17</span>A kožu od junca, njegovo meso i njegovu nečist spali u vatri izvan tabora, kako je Jahve naredio Mojsiju.  <span class="brojRetka" id="18">18</span>Dovede potom ovna za žrtvu paljenicu. Aron i njegovi sinovi stave svoje ruke ovnu na glavu.  <span class="brojRetka" id="19">19</span>Sad ga Mojsije zakolje. Onda krvlju zapljusne žrtvenik sa svih strana.  <span class="brojRetka" id="20">20</span>Pošto isiječe ovna na dijelove, Mojsije sažeže u kâd glavu, dijelove i loj.  <span class="brojRetka" id="21">21</span>U vodi opere drobinu i noge pa u kâd sažeže na žrtveniku svega ovna. Bila je to žrtva paljenica na ugodan miris – žrtva u čast Jahvi paljena – kako je Jahve naredio Mojsiju.</p><p class="pocetakParagrafa"> <span class="brojRetka" id="22">22</span>Zatim dovede drugoga ovna, ovna za žrtvu posvetnicu. Aron i njegovi sinovi stave svoje ruke ovnu na glavu.  <span class="brojRetka" id="23">23</span>Mojsije ga zakolje. Onda uzme krvi pa stavi na resu Aronova desnog uha, na palac njegove desne ruke i na palac njegove desne noge.  <span class="brojRetka" id="24">24</span>Potom Mojsije dovede Aronove sinove, pa im stavi iste krvi na resu desnog uha, na palac desne ruke i na palac desne noge. Zatim Mojsije krvlju zapljusne žrtvenik sa svih strana.  <span class="brojRetka" id="25">25</span>Poslije toga uzme loj, pretili rep, loj što je bio oko drobine, privjesak s jetre, oba bubrega i njihov loj – i desno pleće;  <span class="brojRetka" id="26">26</span>a iz košare beskvasnih kruhova, što je stajala pred Jahvom, uzme jednu beskvasnu pogaču, jednu prevrtu s uljem i jedan kolač i postavi ih na loj i desno pleće.  <span class="brojRetka" id="27">27</span>Sve to položi na ruke Arona i na ruke njegovih sinova pa to prinese kao žrtvu prikaznicu pred Jahvom.  <span class="brojRetka" id="28">28</span>Potom Mojsije opet to uzme s njihovih ruku i sažeže u kâd na žrtveniku povrh žrtve paljenice. Bila je to žrtva posvetnica na ugodan miris, žrtva u čast Jahvi paljena.  <span class="brojRetka" id="29">29</span>Naposljetku Mojsije uzme grudi i prinese ih kao žrtvu prikaznicu pred Jahvom. To je bila pristojbina Mojsiju od ovna žrtve posvetnice, kako je Jahve Mojsiju naredio.</p><p class="pocetakParagrafa"> <span class="brojRetka" id="30">30</span>Zatim Mojsije uze ulja za pomazanje i krvi što je bila na žrtveniku te poškropi Arona i njegove haljine, a tako i njegove sinove i njihove haljine. Tako posveti Arona i njegove haljine; njegove sinove i njihove haljine.</p><p class="pocetakParagrafa"> <span class="brojRetka" id="31">31</span>Onda reče Mojsije Aronu i njegovim sinovima: »Skuhajte to meso na ulazu u Šator sastanka i ondje ga blagujte s kruhom što je u košari za žrtvu posvetnicu, kako sam naredio. Neka ga jedu Aron i njegovi sinovi!  <span class="brojRetka" id="32">32</span>A što od mesa i kruha ostane, spalite na vatri.  <span class="brojRetka" id="33">33</span>Sedam dana ne odlazite s ulaza Šatora sastanka – do dana kad se navrši rok vašega svećeničkog posvećenja. Jer sedam dana treba za vaše posvećenje.  <span class="brojRetka" id="34">34</span>Kako se radilo danas, Jahve je naredio da se tako radi dalje, da se nad vama izvrši obred pomirenja.  <span class="brojRetka" id="35">35</span>Zato ostanite na ulazu Šatora sastanka sedam dana, danju i noću vršeći što je Jahve naredio, da ne pomrete. Takvu sam ja zapovijed dobio.«</p><p class="pocetakParagrafa"> <span class="brojRetka" id="36">36</span>Aron i njegovi sinovi učiniše sve što je Jahve naredio preko Mojsija.</p>