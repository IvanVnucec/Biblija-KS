<h4>Kazne za nedopušteni obred</h4><p class="pocetakParagrafa"> <span class="brojRetka" id="1">1</span>Jahve reče Mojsiju:  <span class="brojRetka" id="2">2</span>»Kaži Izraelcima: ‘Tko god, Izraelac ili stranac koji živi s Izraelcima, ustupi svoje čedo Moleku, mora se smaknuti; narod zemlje neka ga kamenuje.  <span class="brojRetka" id="3">3</span>Ja ću se okrenuti protiv toga čovjeka i odstraniti ga iz njegova naroda, jer je on, ustupivši svoje čedo Moleku, okaljao moje Svetište i obeščastio moje sveto ime.  <span class="brojRetka" id="4">4</span>A ako narod zatvori svoje oči nad tim čovjekom kad svoje čedo ustupi Moleku te ga ne smakne,  <span class="brojRetka" id="5">5</span>ja ću se suprotstaviti tome čovjeku i njegovoj obitelji; odstranit ću ih iz njihova naroda, njega i sve koji poslije njega pođu za Molekom da se podaju bludu s Molekom.</p><p class="pocetakParagrafa"> <span class="brojRetka" id="6">6</span>Ako se tko obrati na zazivače duhova i vračare da se za njima poda javnom bludu, ja ću se okrenuti protiv takva čovjeka i odstranit ću ga iz njegova naroda.</p><p class="pocetakParagrafa"> <span class="brojRetka" id="7">7</span>Posvećujte se da budete sveti! Ta ja sam Jahve, Bog vaš.  <span class="brojRetka" id="8">8</span>Držite moje zakone i vršite ih. Ja, Jahve, posvećujem vas.’</p><p class="noviRedak"> <h4>Kazne za grijehe protiv obitelji</h4><p class="pocetakParagrafa"> <span class="brojRetka" id="9">9</span>‘Tko god prokune svoga oca i svoju majku, neka se smakne. Jer je oca svoga i majku svoju prokleo, neka njegova krv padne na nj.</p><p class="pocetakParagrafa"> <span class="brojRetka" id="10">10</span>Čovjek koji počini preljub sa ženom svoga susjeda neka se kazni smrću – i preljubnik i preljubnica.</p><p class="pocetakParagrafa"> <span class="brojRetka" id="11">11</span>Čovjek koji bi legao sa ženom svoga oca – otkrio bi golotinju svoga oca – neka se oboje kazne smrću, krv njihova neka padne na njih.</p><p class="pocetakParagrafa"> <span class="brojRetka" id="12">12</span>Legne li tko sa svojom snahom, neka se oboje kazne smrću. Učinili su rodoskvrnuće i neka krv njihova padne na njih.</p><p class="pocetakParagrafa"> <span class="brojRetka" id="13">13</span>Ako bi muškarac legao s muškarcem kao što se liježe sa ženom, obojica bi počinila odvratno djelo. Neka se smaknu i krv njihova neka padne na njih.</p><p class="pocetakParagrafa"> <span class="brojRetka" id="14">14</span>Čovjek koji se oženi kćerju i njezinom majkom – krajnja je to pokvarenost! – neka se u vatri spali i on i one, da među vama ne bude pokvarenosti.</p><p class="pocetakParagrafa"> <span class="brojRetka" id="15">15</span>Čovjek koji bi spolno općio sa životinjom ima se smaknuti. Životinju ubijte!</p><p class="pocetakParagrafa"> <span class="brojRetka" id="16">16</span>Ako bi se žena primakla bilo kakvoj životinji da se s njom pari, ubij i ženu i životinju. Neka se smaknu i njihova krv neka padne na njih.</p><p class="pocetakParagrafa"> <span class="brojRetka" id="17">17</span>Čovjek koji bi se oženio svojom sestrom, kćerju svoga oca ili kćerju svoje majke te vidio njezinu golotinju, a ona vidjela njegovu – pogrdno je to djelo! – neka se istrijebe pred očima naroda. Otkrio je golotinju svoje sestre, pa neka snosi i posljedice svoje krivnje.</p><p class="pocetakParagrafa"> <span class="brojRetka" id="18">18</span>Čovjek koji bi legao sa ženom za njezina mjesečnog pranja te otkrio njezinu golotinju – razgolio izvor njezine krvi i ona sama otkrila izvor svoje krvi – neka se oboje odstrane iz svoga naroda.</p><p class="pocetakParagrafa"> <span class="brojRetka" id="19">19</span>Ne otkrivaj golotinje sestre svoje majke niti sestre svoga oca. Tko bi to učinio, otkrio bi sramotu svojega tijela. Oboje će snositi svoju krivnju.  <span class="brojRetka" id="20">20</span>Čovjek koji bi legao sa svojom strinom, otkrio bi golotinju svoga strica. Neka snose posljedice svoga grijeha: neka umru bez poroda.  <span class="brojRetka" id="21">21</span>Čovjek koji bi se oženio ženom svoga brata – golotinju bi svoga brata otkrio – i to je nečisto. Neka ostanu bez poroda.’</p><p class="noviRedak"> <h4>Svetost i vjernost Zakonu</h4><p class="pocetakParagrafa"> <span class="brojRetka" id="22">22</span>‘Zato držite sve moje zakone, sve moje naredbe i vršite ih da vas ne ispljune zemlja u koju vas vodim da se u njoj nastanite.  <span class="brojRetka" id="23">23</span>Nemojte živjeti po zakonima narodâ koje ja ispred vas tjeram. Ta oni su činili sve to, i zato mi se zgadili.  <span class="brojRetka" id="24">24</span>A vama sam ja rekao: vi ćete zaposjesti njihovu zemlju; vama ću je predati u posjed – zemlju kojom teče mlijeko i med.</p><p class="pocetakParagrafa">Ja sam Jahve, vaš Bog, koji sam vas odvojio od tih naroda.  <span class="brojRetka" id="25">25</span>Pravite, dakle, razliku između čiste životinje i nečiste; između čiste ptice i nečiste. Nemojte sami sebe opoganjivati ni životinjom, ni pticom, ni bilo čim što zemljom puže: što sam vam ja odlučio kao nečisto.</p><p class="pocetakParagrafa"> <span class="brojRetka" id="26">26</span>Budite mi dakle sveti, jer sam ja, Jahve, svet; ja sam vas odvojio od tih naroda da budete moji.</p><p class="pocetakParagrafa"> <span class="brojRetka" id="27">27</span>Čovjek ili žena koji među vama postanu zazivači duhova ili vračari neka se kazne smrću; neka se kamenuju i neka njihova krv padne na njih.’«</p></p></p>