<h4>Nastup u svećeničku službu</h4><p class="pocetakParagrafa"> <span class="brojRetka" id="1">1</span>Osmoga dana Mojsije pozva Arona, njegove sinove i starješine Izraelove  <span class="brojRetka" id="2">2</span>i reče Aronu: »Uzmi jedno tele za žrtvu okajnicu, jednoga ovna za žrtvu paljenicu, oboje bez mane, i dovedi ih pred Jahvu.  <span class="brojRetka" id="3">3</span>A Izraelcima reci ovako: ‘Uzmite jednoga jarca za žrtvu okajnicu, tele i janje od godine, oboje bez mane, za žrtvu paljenicu;  <span class="brojRetka" id="4">4</span>a junca i ovna za žrtvu pričesnicu da žrtvujete pred Jahvom; napokon prinosnicu, s uljem zamiješenu; jer će vam se danas Jahve ukazati.’«</p><p class="pocetakParagrafa"> <span class="brojRetka" id="5">5</span>Dovedu oni pred Šator sastanka što je Mojsije naredio; naprijed stupi sva zajednica i stane pred Jahvu.  <span class="brojRetka" id="6">6</span>»Ovo je zapovijed«, reče Mojsije, »koju je Jahve izdao. Izvršite je, da vam se pokaže slava Jahvina.«  <span class="brojRetka" id="7">7</span>Zatim Mojsije reče Aronu: »Stupi k žrtveniku, prinesi svoju žrtvu okajnicu i svoju žrtvu paljenicu i tako izvrši obred pomirenja za se i svoj dom; onda prinesi dar naroda i za nj izvrši obred pomirenja, kako je Jahve naredio.«</p><p class="pocetakParagrafa"> <span class="brojRetka" id="8">8</span>Aron se primače žrtveniku i zakla tele žrtve za svoj vlastiti grijeh.  <span class="brojRetka" id="9">9</span>Zatim mu Aronovi sinovi donesu krvi. On u nju zamoči svoj prst i stavi je na rogove žrtvenika. Potom ostalu krv izli podno žrtvenika.  <span class="brojRetka" id="10">10</span>A loj, bubrege i privjesak s jetre žrtve okajnice sažeže u kâd na žrtveniku, kako je Jahve naredio Mojsiju.  <span class="brojRetka" id="11">11</span>Meso i kožu spali na vatri izvan tabora.  <span class="brojRetka" id="12">12</span>Zakolje poslije toga žrtvu paljenicu, od koje mu sinovi Aronovi pruže krv. On njome zapljusne žrtvenik sa svih strana.  <span class="brojRetka" id="13">13</span>Dodaju mu i žrtvu paljenicu, dio po dio, a tako i glavu, i on je sažeže u kâd na žrtveniku.  <span class="brojRetka" id="14">14</span>Drobinu i noge opere pa i njih na žrtveniku sažeže u kâd povrh žrtve paljenice.</p><p class="pocetakParagrafa"> <span class="brojRetka" id="15">15</span>Zatim prinese dar naroda. Uze jarca žrtve okajnice za grijehe naroda, zakla ga i prinese kao žrtvu okajnicu, isto onako kao i prijašnju.  <span class="brojRetka" id="16">16</span>Donese potom žrtvu paljenicu i prinese je prema propisu.  <span class="brojRetka" id="17">17</span>Donijevši poslije toga žrtvu prinosnicu, od nje zagrabi pregršt i sažeže na žrtveniku u kâd povrh jutarnje žrtve paljenice.</p><p class="pocetakParagrafa"> <span class="brojRetka" id="18">18</span>Napokon zakolje junca i ovna kao žrtvu pričesnicu za narod. Aronovi mu sinovi pruže krv, a on zapljusne žrtvenik sa svih strana;  <span class="brojRetka" id="19">19</span>dodaju mu i loj s junca i ovna, pretili rep, loj oko drobine, bubrege i privjesak s jetre.  <span class="brojRetka" id="20">20</span>Metnuvši te masne dijelove na grudi, sažga ih u kâd na žrtveniku.  <span class="brojRetka" id="21">21</span>A grudi i desno pleće Aron prinese kao žrtvu prikaznicu pred Jahvom, kako je Mojsije naredio.</p><p class="pocetakParagrafa"> <span class="brojRetka" id="22">22</span>Tada Aron podiže ruke spram naroda i blagoslovi ga. Pošto prinese žrtvu okajnicu, paljenicu i pričesnicu, siđe.  <span class="brojRetka" id="23">23</span>Poslije toga Mojsije i Aron uđoše u Šator sastanka. Kad iziđoše, blagosloviše narod. Slava Jahvina pokaza se svemu narodu.  <span class="brojRetka" id="24">24</span>Ispred Jahve izbi oganj i sažga žrtvu paljenicu i masne komade na žrtveniku. A sav narod, vidjevši to, viknu od veselja i pade ničice.</p>