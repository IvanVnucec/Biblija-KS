<h4>Zaključak</h4><p class="pocetakParagrafa"> <span class="brojRetka" id="1">1</span>»Ne pravite sebi kumirâ; ne podižite sebi ni kipa ni spomen-stupa; ne postavljajte u svojoj zemlji kamenja s likovima da pred njih padate.  <span class="brojRetka" id="2">2</span>Održavajte moje subote; poštujte moje svetište – jer ja sam Jahve, Bog vaš.«</p><p class="noviRedak"> <h4>Blagoslov</h4><p class="pocetakParagrafa"> <span class="brojRetka" id="3">3</span>»Budete li živjeli prema mojim zakonima, održavali moje zapovijedi i u djelo ih provodili,  <span class="brojRetka" id="4">4</span>davat ću vam kiše u pravo vrijeme te će zemlja rađati rodom a stabla po polju donositi plodove.  <span class="brojRetka" id="5">5</span>Vršidba će vam stizati berbu, a berba stizati sjetvu. Jest ćete kruh svoj do sitosti i u svojoj ćete zemlji živjeti u sigurnosti.</p><p class="pocetakParagrafa"> <span class="brojRetka" id="6">6</span>Zemlji ću dati mir; tako ćete počivati a da vas nitko ne plaši. Štetne ću životinje iz zemlje ukloniti; mač neće prolaziti vašom zemljom.  <span class="brojRetka" id="7">7</span>U bijeg ćete nagoniti svoje neprijatelje, a oni će padati pred vama od mača.  <span class="brojRetka" id="8">8</span>Petorica vas nagonit će u bijeg stotinu njih, a stotina vas nagonit će u bijeg deset tisuća njih. Da, vaši će neprijatelji padati pred vama od mača.</p><p class="pocetakParagrafa"> <span class="brojRetka" id="9">9</span>K vama ću se okrenuti te vas rodnima činiti i razmnažati. Držat ću svoj savez s vama.</p><p class="pocetakParagrafa"> <span class="brojRetka" id="10">10</span>Starom ćete se zalihom hraniti; štoviše, trebat će vam zalihe ispražnjavati da mognete sasipati novo žito.</p><p class="pocetakParagrafa"> <span class="brojRetka" id="11">11</span>Među vama ću postaviti svoje Prebivalište i neću vas odbaciti;  <span class="brojRetka" id="12">12</span>među vama ću hoditi i bit ću vam Bog, a vi ćete mi biti narod.  <span class="brojRetka" id="13">13</span>Ja, Jahve, Bog vaš, izveo sam vas iz zemlje egipatske da im više ne budete roblje; polomio sam palice vaših jarmova i učinio da hodate uspravno.«</p><p class="noviRedak"> <h4>Prokletstvo</h4><p class="pocetakParagrafa"> <span class="brojRetka" id="14">14</span>»Ali ako me ne poslušate i u djelo ne provedete sve te moje zapovijedi;  <span class="brojRetka" id="15">15</span>ako odbacite moje zakone, pogazite moje naredbe i prekršite moj Savez, ne provodeći u djelo sve moje zapovijedi,  <span class="brojRetka" id="16">16</span>evo što ću ja učiniti vama: podvrgnut ću vas strepnji, iznemoglosti i groznici što oči troše a život gase.  <span class="brojRetka" id="17">17</span>Sjetve ćete svoje uzalud sijati – neprijatelji vaši njima će se hraniti. Ja ću se protiv vas okrenuti, a vaši će vas neprijatelji ametice tući. Oni koji vas mrze gospodarit će nad vama. Bježat ćete i onda kad vas nitko ne bude progonio.</p><p class="pocetakParagrafa"> <span class="brojRetka" id="18">18</span>Pa ako me i unatoč tome ne poslušate, ja ću vas sedmerostruko kažnjavati za vaše grijehe.  <span class="brojRetka" id="19">19</span>Slomit ću ja vašu drsku silu. Vaša ću nebesa učiniti poput gvožđa, a zemlju vašu poput tuča.  <span class="brojRetka" id="20">20</span>Uzalud će se trošiti vaša snaga. Zemlja vam više neće davati svoga roda niti će stabla na zemlji donositi svojih plodova.</p><p class="pocetakParagrafa"> <span class="brojRetka" id="21">21</span>Budete li se još i dalje protivili, ne htjednete li me poslušati, sedmerostruko ću još na vama povisiti rane za vaše grijehe.  <span class="brojRetka" id="22">22</span>Na vas ću pustiti šumsku zvjerad da vas liši djece, blago vam podavi a vas prorijedi tako da vam putovi postanu pusti.</p><p class="pocetakParagrafa"> <span class="brojRetka" id="23">23</span>Ako vas ni to ne popravi, nego nastavite življenje koje se meni protivi,  <span class="brojRetka" id="24">24</span>onda ću se i ja suprotstaviti vama i sam ću vas još sedmerostruko udariti za vaše grijehe.  <span class="brojRetka" id="25">25</span>Na vas ću dovesti mač neka se iskali osvetom za Savez. A kad se zbijete u svoje gradove, poslat ću na vas kugu i bit ćete predani u ruke neprijatelju.  <span class="brojRetka" id="26">26</span>Još kad vam obustavim namicanje kruha, deset žena moći će vam peći kruh u jednoj peći i na mjeru će vam kruh davati. Jest ćete, ali se nećete nasititi.</p><p class="pocetakParagrafa"> <span class="brojRetka" id="27">27</span>Ako me ni tada ne poslušate, nego mi se dalje budete suprotstavljali,  <span class="brojRetka" id="28">28</span>i ja ću se vama suprotstaviti – sedmerostruko ću vas kazniti za vaše grijehe.  <span class="brojRetka" id="29">29</span>Jest ćete meso od svojih sinova, jest ćete meso od svojih kćeri.  <span class="brojRetka" id="30">30</span>Porušit ću vaše idolske uzvišice; oborit ću vaše kadione žrtvenike, zgrnut ću vaša mrtva trupla na trupla vaših kumira i odbacit ću vas.  <span class="brojRetka" id="31">31</span>Gradove ću vaše pretvoriti u ruševine; svetišta ću vaša opustošiti, vaš ugodni miris neću više mirisati.  <span class="brojRetka" id="32">32</span>Zemlju ću ja pretvoriti u zgarište tako da će se vaši neprijatelji koji se u njoj nastane zaprepastiti nad njom.  <span class="brojRetka" id="33">33</span>Vas ću rasijati po narodima; izvući ću protiv vas mač iz korica tako da će vam se zemlja pretvoriti u pustaru a gradovi u ruševine.</p><p class="pocetakParagrafa"> <span class="brojRetka" id="34">34</span>Tada će zemlja namiriti svoje subote za sve vrijeme dok bude pusta i vi budete u zemlji svojih neprijatelja. Otpočinut će tada zemlja i moći će namiriti svoje subote.  <span class="brojRetka" id="35">35</span>Sve dok bude pusta, imat će počinak koji nije imala za vaših subota dok ste vi u njoj stanovali.  <span class="brojRetka" id="36">36</span>A onima od vas koji na životu ostanu po zemljama svojih neprijatelja, njima ću strah u srce utjerati. U bijeg će ih nagoniti šuštaj lista što zatrepti. Bježat će kao što se bježi od mača; padat će, iako ih nitko neće progoniti.  <span class="brojRetka" id="37">37</span>Spoticat će se jedan o drugoga kao kad se bježi ispred mača, premda ih nitko neće progoniti. Nećete se održati pred svojim neprijateljima;  <span class="brojRetka" id="38">38</span>izginut ćete među narodima – proždrijet će vas zemlja vaših neprijatelja.</p><p class="pocetakParagrafa"> <span class="brojRetka" id="39">39</span>A koji od vas prežive venut će u zemljama svojih neprijatelja zbog svojih opačina; venut će i zbog opačina svojih otaca.  <span class="brojRetka" id="40">40</span>Priznat će tada svoju opačinu i opačinu svojih otaca što su je protiv mene počinili izdajom, što su mi se protivili.</p><p class="pocetakParagrafa"> <span class="brojRetka" id="41">41</span>I ja sam se morao suprotstaviti njima i odvesti ih u zemlju njihovih neprijatelja.«</p><p class="noviRedak"> <h4>Bog ostaje vjerni saveznik</h4><p class="pocetakParagrafa">»Onda će se napokon njihovo tvrdokorno srce poniziti; ispaštat će oni svoju krivnju.</p><p class="pocetakParagrafa"> <span class="brojRetka" id="42">42</span>Tada ću se ja sjetiti svoga saveza s Jakovom i svoga saveza s Izakom; sjetit ću se svoga saveza s Abrahamom – zemlje ću se sjetiti.</p><p class="pocetakParagrafa"> <span class="brojRetka" id="43">43</span>Zemlja će, ostavljena od njih, namiriti svoje subote kad ostane pusta zbog njih. A oni će ispaštati svoju krivnju što su odbacili moje zapovijedi; što su prezreli moje zakone.  <span class="brojRetka" id="44">44</span>Ali ni onda dok budu u zemlji svojih neprijatelja, neću ih zabaciti niti ću ih prezreti tako da ih posve uništim i da prekršim svoj savez s njima. Ta ja sam Jahve, Bog njihov.  <span class="brojRetka" id="45">45</span>Radi njih sjetit ću se saveza s njihovim precima koje sam izveo iz zemlje egipatske naočigled narodâ da budem njihov Bog, ja Jahve.«</p><p class="pocetakParagrafa"> <span class="brojRetka" id="46">46</span>To su odredbe, uredbe i zakoni koje je Jahve uglavio između sebe i Izraelaca po Mojsiju na Sinajskome brdu.</p></p></p></p>