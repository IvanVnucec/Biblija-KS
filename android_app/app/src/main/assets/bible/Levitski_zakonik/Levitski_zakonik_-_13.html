<h4>Guba</h4><p class="pocetakParagrafa"> <span class="brojRetka" id="1">1</span>Reče Jahve Mojsiju i Aronu:  <span class="brojRetka" id="2">2</span>»Ako se kome na koži pojavi oteklina ili lišaj ili bjelkasta pjega što bi bila nagovještaj gube na koži njegova tijela, neka se takav dovede svećeniku Aronu ili kojemu od njegovih sinova svećenika.  <span class="brojRetka" id="3">3</span>Neka svećenik pregleda zaraženo mjesto na koži njegova tijela. Ako je dlaka na zaraženom mjestu postala bijela i učini se da je ono dublje od kože njegova tijela, onda je to guba. Pošto ga svećenik pregleda, neka ga proglasi nečistim.  <span class="brojRetka" id="4">4</span>Ali ako se pokaže da bjelkasta pjega na koži njegova tijela nije dublja nego i koža, a dlaka na njoj nije pobijeljela, neka onda svećenik bolesnika osami sedam dana.  <span class="brojRetka" id="5">5</span>Neka ga sedmoga dana opet svećenik pregleda. Ako ustanovi svojim očima da zaraza još postoji, ali da se po koži dalje ne širi, neka ga osami još sedam dana.  <span class="brojRetka" id="6">6</span>Sedmoga dana neka ga opet pregleda. Bude li zaraženo mjesto manje upadno, a bolest se kožom ne bude proširila, neka ga proglasi čistim: to je samo lišaj. Pošto opere svoje haljine, bit će čist.  <span class="brojRetka" id="7">7</span>Ali ako se lišaj kožom proširi, pošto je svećenik bolesnika pregledao i proglasio ga čistim, neka se ponovo pokaže svećeniku.  <span class="brojRetka" id="8">8</span>Neka ga svećenik pregleda. Bude li se lišaj proširio po koži, neka ga svećenik proglasi nečistim: to je guba.</p><p class="pocetakParagrafa"> <span class="brojRetka" id="9">9</span>Ako se na čovjeku pokaže guba, neka ga dovedu svećeniku.  <span class="brojRetka" id="10">10</span>Neka ga svećenik pregleda. Ako po koži bude bjelkasta oteklina s pobijeljelom dlakom i napetim čirom,  <span class="brojRetka" id="11">11</span>to je duboko ukorijenjena guba po koži njegova tijela. Neka ga svećenik proglasi nečistim. Ne treba ga osamljivati, jer je sigurno nečist.</p><p class="pocetakParagrafa"> <span class="brojRetka" id="12">12</span>Ako guba izbije po koži tako da bolesniku prekrije svu kožu od glave do pete – sve što svećenikove oči vide –  <span class="brojRetka" id="13">13</span>neka svećenik obavi pregled. Bude li guba prekrila sve njegovo tijelo, neka ga proglasi čistim. Budući da je sav pobijelio, čist je.  <span class="brojRetka" id="14">14</span>Ali onog dana kad se na njemu pokaže čir, bit će nečist.  <span class="brojRetka" id="15">15</span>Kad svećenik vidi taj čir, neka bolesnika proglasi nečistim: čir je nečista stvar, to je guba.  <span class="brojRetka" id="16">16</span>Ali ako se čir promijeni u bijelo, neka čovjek dođe k svećeniku.  <span class="brojRetka" id="17">17</span>Svećenik neka ga pregleda. Bude li rana postala bijela, neka svećenik proglasi bolesnika čistim – čist i jest.«</p><p class="noviRedak"> <h4>Čir</h4><p class="pocetakParagrafa"> <span class="brojRetka" id="18">18</span>»Kad se kome na koži napne čir i zacijeli,  <span class="brojRetka" id="19">19</span>i ondje gdje je bio čir pojavi se bjelkasta oteklina ili mjesto izblijedi i postane bjelkasto, ili izbije bijelocrvenkasta pjega, neka se taj čovjek pokaže svećeniku.  <span class="brojRetka" id="20">20</span>Neka ga svećenik pregleda. Pronađe li da je tu koža udubljenija a dlaka pobijeljela, neka ga svećenik proglasi nečistim – to je onda guba što je izbila u čiru.  <span class="brojRetka" id="21">21</span>Ali ako svećenik ustanovi da tu dlaka nije pobijeljela, da koža nije udubljenija nego drugdje, da mjesto tamni, neka bolesnika osami sedam dana.  <span class="brojRetka" id="22">22</span>Proširi li mu se bolest po koži, neka ga svećenik proglasi nečistim – to je guba.  <span class="brojRetka" id="23">23</span>Ako pjega ostane na mjestu i ne proširi se, to je ožiljak od čira. Neka toga čovjeka svećenik proglasi čistim.«</p><p class="noviRedak"> <h4>Opeklina</h4><p class="pocetakParagrafa"> <span class="brojRetka" id="24">24</span>»Kome na koži bude opeklina, pa mjesto opekline postane pjega bijelocrvenkasta ili bjelkasta,  <span class="brojRetka" id="25">25</span>neka to svećenik pregleda. Ako dlaka na mjestu bude pobijeljela i učini se da je to mjesto udubljenije od kože, onda je to guba što je u opeklini izbila. Neka ga svećenik proglasi nečistim; to je guba.  <span class="brojRetka" id="26">26</span>Ali ako svećenik ustanovi da dlaka nije pobijeljela, da mjesto nije udubljenije od kože i da tamni, neka ga osami sedam dana.  <span class="brojRetka" id="27">27</span>Sedmoga dana neka ga pregleda. Ako se pjega po koži proširi, neka ga svećenik proglasi nečistim – to je guba.  <span class="brojRetka" id="28">28</span>Ostane li ozljeda na mjestu i proširi se po koži, to je onda oteklina od opekline. Neka čovjeka svećenik proglasi čistim: to je ožiljak od opekline.«</p><p class="noviRedak"> <h4>Šuga</h4><p class="pocetakParagrafa"> <span class="brojRetka" id="29">29</span>»Ako se na glavi ili na bradi kojega čovjeka ili žene pokaže bolest,  <span class="brojRetka" id="30">30</span>neka svećenik bolest pregleda. Ustanovi li se da je dublje od kože i da je tu dlaka požutjela i otančala, neka bolesnika svećenik proglasi nečistim. To je šuga, to jest guba na glavi ili na bradi.  <span class="brojRetka" id="31">31</span>Ali ako svećenik, pregledavši oboljelo mjesto, ustanovi da nije dublje od kože, ali da tu ipak nema crne dlake, neka svećenik odstrani šugavca sedam dana.  <span class="brojRetka" id="32">32</span>Sedmoga dana neka ga svećenik pregleda. Ako se šuga nije proširila niti dlaka požutjela, te ako se čini da šuga nije dublja od kože,  <span class="brojRetka" id="33">33</span>neka se bolesnik obrije – ali ošugano mjesto da ne brije! – i neka ga svećenik odstrani od drugih sedam dana.  <span class="brojRetka" id="34">34</span>Sedmoga dana neka opet svećenik pregleda šugavo mjesto. Ako se šuga kožom ne bude proširila i učini se da nije dublja od kože, neka tog bolesnika svećenik proglasi čistim. On neka opere svoju odjeću i bude čist.  <span class="brojRetka" id="35">35</span>Proširi li se šuga po koži pošto je bio čistim proglašen,  <span class="brojRetka" id="36">36</span>neka ga svećenik ponovno pregleda. Ako se šuga kožom bude proširila – svećenik neka više i ne traži žute dlake – bolesnik je nečist.  <span class="brojRetka" id="37">37</span>Ali ako opazi da je šuga stala i da je nikla crna dlaka, šuga je zacijeljela – on je čist. Neka ga svećenik proglasi čistim.«</p><p class="noviRedak"> <h4>Osip</h4><p class="pocetakParagrafa"> <span class="brojRetka" id="38">38</span>»Ako se na koži kojeg čovjeka ili žene pokažu pjege te ako su te pjege bijele,  <span class="brojRetka" id="39">39</span>neka ih svećenik pregleda. Ako te pjege po koži budu tamnobijele, onda je to osip što je izbio po koži: bolesnik je čist.«</p><p class="noviRedak"> <h4>Ćelavost</h4><p class="pocetakParagrafa"> <span class="brojRetka" id="40">40</span>»Ako čovjeku opadne kosa s glave, oćelavio mu je zatiljak, ali je čist.  <span class="brojRetka" id="41">41</span>Ako mu sprijeda opadne kosa s glave, oćelavio je na čelu, ali je čist.  <span class="brojRetka" id="42">42</span>Ali ako se po ćelavu zatiljku ili po oćelavljelu čelu pojavi crvenkastobijela bolest, to je guba što je izbila po njegovu ćelavom zatiljku ili oćelavljelu čelu.  <span class="brojRetka" id="43">43</span>Neka ga svećenik pregleda. Ako ustanovi da je osip na ćelavu zatiljku ili po oćelavljelu čelu bjelkastocrvenkast – naizgled kao i guba na koži tijela –  <span class="brojRetka" id="44">44</span>čovjek se ogubavio, nečist je. Svećenik ga mora proglasiti nečistim – guba mu je na glavi.«</p><p class="noviRedak"> <h4>Propisi za gubavce</h4><p class="pocetakParagrafa"> <span class="brojRetka" id="45">45</span>»Onaj koji se bude ogubavio, neka nosi rasparanu odjeću; kosa neka mu je raščupana; gornju usnu neka prekrije i viče: ‘Nečist! Nečist!’  <span class="brojRetka" id="46">46</span>Sve dok na njemu bude bolest, neka nečistim ostane, a kako je nečist, neka stanuje nasamo: neka mu je stan izvan tabora.«</p><p class="noviRedak"> <h4>Guba na odjeći</h4><p class="pocetakParagrafa"> <span class="brojRetka" id="47">47</span>»Kad se zaraza gube pokaže na odijelu, bilo vunenu bilo lanenu,  <span class="brojRetka" id="48">48</span>na osnovi ili na potki od lana ili vune; ili na koži; ili na bilo kakvu predmetu od kože;  <span class="brojRetka" id="49">49</span>pa ako mrlja na odijelu ili koži, na osnovi ili na potki, ili na bilo kakvu predmetu od kože, bude zelenkasta ili crvenkasta, to je guba i neka se svećeniku pokaže.  <span class="brojRetka" id="50">50</span>Neka svećenik, pošto pregleda što je zaraženo, to stavi na osamu sedam dana.  <span class="brojRetka" id="51">51</span>Onda neka sedmoga dana zarazu pregleda. Ako se zaraza proširi po odijelu, po osnovi ili potki, ili po koži, ili po kakvu god predmetu od kože, to je zarazna guba. Stvar je nečista.  <span class="brojRetka" id="52">52</span>To odijelo – bilo osnova, bilo potka, od vune ili lana – ili kakav kožni predmet za koji je zaraza prionula, gubom se zarazio; neka na vatri izgori.</p><p class="pocetakParagrafa"> <span class="brojRetka" id="53">53</span>Ali ako svećenik opazi da se zaraza nije proširila na odijelu – na osnovi ni na potki – niti na bilo kakvu kožnom predmetu,  <span class="brojRetka" id="54">54</span>onda neka naredi da se zaražena stvar opere. Neka je zatim stavi nasamo drugih sedam dana.  <span class="brojRetka" id="55">55</span>A ako, pošto je stvar bila oprana, svećenik opazi da se zaraženo mjesto nije promijenilo, ipak, mada se bolest nije raširila, stvar je nečista. Neka se na vatri spali: trula je i iznutra i izvana.</p><p class="pocetakParagrafa"> <span class="brojRetka" id="56">56</span>Opazi li svećenik da se bolest smanjuje nakon pranja, neka to mjesto izreže, bilo ono na odijelu ili na koži, na osnovi ili na potki.  <span class="brojRetka" id="57">57</span>Ako se na odijelu opet pojavi, u osnovi ili potki, ili bilo kakvu kožnom predmetu, onda je to zaraza, i zaraženi predmet neka u vatri izgori.  <span class="brojRetka" id="58">58</span>Ako li bolest nestane s odijela – osnove ili potke – ili bilo kakva kožnoga predmeta pošto je bio opran, neka se opere opet, pa neka je čist.«</p><p class="pocetakParagrafa"> <span class="brojRetka" id="59">59</span>To su propisi za bolest gube na odijelu od vune ili lana – u osnovi ili potki – ili bilo kakvu predmetu od kože da se proglase čistim ili nečistim.</p></p></p></p></p></p></p></p>