<h4>Svetost pričesnika svetih žrtava1. Svećenici</h4><p class="pocetakParagrafa"> <span class="brojRetka" id="1">1</span>Jahve reče Mojsiju:  <span class="brojRetka" id="2">2</span>»Reci Aronu i njegovim sinovima da sveto postupaju sa svetim prinosima Izraelaca; neka ne oskvrnjuju moje sveto ime koje oni – ta moje je! – moraju svetiti. Ja sam Jahve!</p><p class="pocetakParagrafa"> <span class="brojRetka" id="3">3</span>Reci im: ‘Ako se ikad tko od vaših naraštaja primakne u stanju nečistoće k svetim prinosima što ih Izraelci posvećuju Jahvi, taj će biti uklonjen od moje nazočnosti. Ja sam Jahve!’</p><p class="pocetakParagrafa"> <span class="brojRetka" id="4">4</span>Neka nitko od Aronovih potomaka koji bude gubav ili imadne izljev ne blaguje svetih prinosa dok ne postane čist. Onaj koji se dotakne bilo čega što je mrtvo tijelo okaljalo ili onaj koji iz sebe prospe sjemeni izljev;  <span class="brojRetka" id="5">5</span>onaj koji se dotakne kakva gmizavca koji ga onečisti; ili čovjeka od kojega se okalja bilo kakvom nečistoćom –  <span class="brojRetka" id="6">6</span>onaj koji se dotakne čega takva neka je nečist do večeri i neka ne blaguje svetih prinosa dok ne okupa svoje tijelo u vodi.  <span class="brojRetka" id="7">7</span>Čim sunce zađe, čist je. Poslije toga može blagovati od svetih prinosa jer mu je to hrana.</p><p class="pocetakParagrafa"> <span class="brojRetka" id="8">8</span>Neka ne jede ni strva ni što je zvjerad rastrgla. Time bi se okaljao.</p><p class="pocetakParagrafa"> <span class="brojRetka" id="9">9</span>Neka drže moje naredbe, da ne navuku na se krivnju i zbog nje, oskvrnuvši se, ne poginu. Ta ja, Jahve, njih posvećujem.«</p><p class="noviRedak"> <h4>2. Svjetovnjaci</h4><p class="pocetakParagrafa"> <span class="brojRetka" id="10">10</span>»Neka nijedan svjetovnjak ne blaguje od prinosa; ni ukućanin ni svećenikov sluga ne smije jesti od svetoga prinosa.  <span class="brojRetka" id="11">11</span>Ali ako svećenik steče koga novcem u svoje vlasništvo, taj to može jesti kao onaj što se rodi u njegovoj kući; oni mogu jesti od njegove hrane.  <span class="brojRetka" id="12">12</span>Ako se svećenikova kći uda za svjetovnjaka, ne smije blagovati od podizanih svetih prinosa.  <span class="brojRetka" id="13">13</span>Ali ako svećenikova kći obudovi ili bude otpuštena, a nema djece pa se vrati u očevu kuću, može se hraniti očevom hranom kao u svojoj mladosti. Nikakav svjetovnjak ne smije što od toga jesti.  <span class="brojRetka" id="14">14</span>Bude li tko iz neznanja jeo sveti prinos, neka ga nadoknadi svećeniku dodajući petinu.</p><p class="pocetakParagrafa"> <span class="brojRetka" id="15">15</span>Neka ne oskvrnjuju svetih prinosa što ih Izraelci Jahvi podižu.  <span class="brojRetka" id="16">16</span>Jedući ih, navukli bi na se krivnju koja bi ih obvezivala na nadoknadu, jer ja, Jahve, posvetio sam te prinose.«</p><p class="noviRedak"> <h4>Besprijekornost životinja za žrtvu</h4><p class="pocetakParagrafa"> <span class="brojRetka" id="17">17</span>Jahve reče Mojsiju:  <span class="brojRetka" id="18">18</span>»Govori Aronu, njegovim sinovima i svim Izraelcima i reci im: ‘Svaki čovjek doma Izraelova ili stranac u Izraelu koji donosi svoj prinos kao zavjet ili kao dragovoljan dar da se prinese Jahvi kao žrtva paljenica – da bude primljen –  <span class="brojRetka" id="19">19</span>mora prinijeti muško bez mane, bilo to goveče, ovca ili koza.  <span class="brojRetka" id="20">20</span>Nikakvo s manom na njemu nemojte prinositi jer vam to neće biti primljeno.</p><p class="pocetakParagrafa"> <span class="brojRetka" id="21">21</span>Ako tko prinosi Jahvi žrtvu pričesnicu da izvrši kakav zavjet ili učini dragovoljan prinos, bilo od krupne ili sitne stoke, ta životinja, da bude primljena, mora biti bez mane; nikakve mane na njoj ne smije biti.  <span class="brojRetka" id="22">22</span>Nikakvu slijepu, ili hromu, ili osakaćenu, gušavu, šugavu ili krastavu životinju, nikakvu takvu Jahvi nemoj prinositi niti ikakvu takvu na žrtvenik kao paljenu žrtvu Jahvi polagati.  <span class="brojRetka" id="23">23</span>Junca ili ovcu s kakvim udom protegnutim ili prikraćenim možeš prinijeti kao dragovoljan prinos, ali kao žrtva zavjetnica neće biti primljena.  <span class="brojRetka" id="24">24</span>Jahvi nemojte prinositi životinje sa zgnječenim, stučenim, rastrgnutim ili odsječenim mošnjama. To u svoj zemlji ne činite  <span class="brojRetka" id="25">25</span>niti takvo što primajte od stranca da to prinesete kao hranu svoga Boga. S manom su jer su osakaćene. Zato vam neće biti primljene.’«</p><p class="pocetakParagrafa"> <span class="brojRetka" id="26">26</span>Jahve reče Mojsiju:</p><p class="pocetakParagrafa"> <span class="brojRetka" id="27">27</span>»Kad se tele oteli, janje se ojanji ili se kozle okozi, sedam dana neka ostane uza svoju majku. Od osmoga dana može biti primljeno kao paljena žrtva Jahvi.  <span class="brojRetka" id="28">28</span>Ne koljite krave ni ovce u isti dan s njezinim mladim.</p><p class="pocetakParagrafa"> <span class="brojRetka" id="29">29</span>Kad Jahvi žrtvujete žrtvu zahvalnicu, žrtvujte je tako da budete primljeni.  <span class="brojRetka" id="30">30</span>Neka se žrtva blaguje onoga istog dana; od nje ništa ne ostavljajte za ujutro. Ja sam Jahve!«</p><p class="noviRedak"> <h4>Zaključna opomena</h4><p class="pocetakParagrafa"> <span class="brojRetka" id="31">31</span>»Moje zapovijedi držite i vršite ih. Ja sam Jahve!  <span class="brojRetka" id="32">32</span>Ne oskvrnjujte moga svetog imena, nego neka budem proglašen svetim među Izraelcima – ja, Jahve, koji vas posvećujem.  <span class="brojRetka" id="33">33</span>Ja koji sam vas izbavio iz zemlje egipatske da budem vaš Bog, ja, Jahve.«</p></p></p></p>