<h3>SVETKOVINE</h3><p class="pocetakParagrafa"> <span class="brojRetka" id="1">1</span>Jahve reče Mojsiju:  <span class="brojRetka" id="2">2</span>»Kaži Izraelcima i reci im: ‘Blagdani Jahvini koje imate sazivati jesu sveti zborovi. Ovo su moji blagdani:’</p><p class="noviRedak"> <h4>1. Subota</h4><p class="pocetakParagrafa"> <span class="brojRetka" id="3">3</span>‘Šest dana neka se posao obavlja, a sedmi je dan subota – dan potpunog odmora, dan svetoga zbora, kad ne smijete raditi nikakva posla. Gdje god boravili, subota je Jahvina.’</p><p class="noviRedak"> <h4>2. Pasha i Blagdan beskvasnih kruhova</h4><p class="pocetakParagrafa"> <span class="brojRetka" id="4">4</span>‘A ovo su blagdani Jahvini – sveti zborovi – koje imate proglasiti u njihovo određeno vrijeme:</p><p class="pocetakParagrafa"> <span class="brojRetka" id="5">5</span>U prvom mjesecu četrnaestoga dana u suton jest Pasha u čast Jahvi;  <span class="brojRetka" id="6">6</span>petnaestoga dana toga mjeseca jest Blagdan beskvasnih kruhova u čast Jahvi – sedam dana jedite beskvasan kruh.  <span class="brojRetka" id="7">7</span>Prvoga dana neka vam bude sveti zbor; nikakva težačkog posla nemojte raditi.  <span class="brojRetka" id="8">8</span>Sedam dana prinosite paljenu žrtvu u čast Jahvi, a sedmoga dana neka opet bude sveti zbor; nikakva težačkog posla ne radite.’«</p><p class="noviRedak"> <h4>3. Prva žetva</h4><p class="pocetakParagrafa"> <span class="brojRetka" id="9">9</span>Jahve reče Mojsiju:</p><p class="pocetakParagrafa"> <span class="brojRetka" id="10">10</span>»Kaži Izraelcima i reci im: ‘Kad uđete u zemlju koju vam dajem i u njoj žetvu požanjete, prvi snop svoje žetve donesite svećeniku.  <span class="brojRetka" id="11">11</span>Neka ga on prinese kao žrtvu prikaznicu pred Jahvom da budete primljeni. Sutradan po suboti neka ga svećenik prinese kao žrtvu prikaznicu.  <span class="brojRetka" id="12">12</span>A u dan kad budete prinosili snop kao žrtvu prikaznicu, prinesite Jahvi jednogodišnjeg janjca bez mane kao žrtvu paljenicu.  <span class="brojRetka" id="13">13</span>Uz to žrtva prinosnica neka bude: dvije desetine efe najboljeg brašna zamiješena u ulju, kao paljena žrtva Jahvi na ugodan miris; a s njom ljevanica od vina neka bude četvrt hina.  <span class="brojRetka" id="14">14</span>Prije toga dana – dok ne donesete prinose svoga Boga – ne smijete jesti ni kruha, ni pržena zrnja, ni svježa klasja. To je trajan zakon za vaše naraštaje gdje god vi boravili.’</p><p class="noviRedak"> <h4>4. Blagdan sedmicâ</h4><p class="pocetakParagrafa"> <span class="brojRetka" id="15">15</span>‘A počevši od sutrašnjega dana po suboti – dana u koji donesete snop za žrtvu prikaznicu – nabrojte punih sedam tjedana.  <span class="brojRetka" id="16">16</span>Onda na dan po sedmoj suboti, na Pedesetnicu, prinesite Jahvi novu žrtvu.  <span class="brojRetka" id="17">17</span>Donesite iz svojih stanova po dva kruha za žrtvu prikaznicu. Neka svaki bude od dvije desetine efe najboljeg brašna; neka budu ispečeni ukvas, kao prvine Jahvi.  <span class="brojRetka" id="18">18</span>S kruhom prinesite sedam jednogodišnjih janjaca bez mane, jednoga junca i dva ovna kao žrtvu paljenicu Jahvi zajedno sa žrtvom prinosnicom i ljevanicom, žrtvom paljenom na ugodan miris Jahvi.  <span class="brojRetka" id="19">19</span>Prinesite i jednoga jarca kao žrtvu okajnicu, a dva janjca od godine dana za žrtvu pričesnicu.  <span class="brojRetka" id="20">20</span>Neka ih svećenik prinese pred Jahvom kao žrtvu prikaznicu povrh kruha od prvina. Uz oba janjca, i ovo je Jahvi sveto i neka pripadne svećeniku.  <span class="brojRetka" id="21">21</span>Toga istog dana sazovite zbor. Neka vam to bude posvećen zbor – nikakva težačkog posla ne radite. To je trajan zakon za vaše naraštaje gdje god vi boravili.</p><p class="pocetakParagrafa"> <span class="brojRetka" id="22">22</span>Kad budete želi žetvu sa svoje zemlje, nemoj žeti dokraja svoje njive niti pabirčiti poslije svoje žetve. Ostavi to sirotinji i strancu. Ja sam Jahve, Bog vaš.’«</p><p class="noviRedak"> <h4>5. Prvi dan sedmoga mjeseca</h4><p class="pocetakParagrafa"> <span class="brojRetka" id="23">23</span>Jahve reče Mojsiju:  <span class="brojRetka" id="24">24</span>»Govori Izraelcima i reci: ‘Sedmoga mjeseca, prvoga dana u mjesecu, neka vam je potpun odmor, proglašen glasom trube, sveti zbor.  <span class="brojRetka" id="25">25</span>Nikakva teškog posla ne radite; u čast Jahvi paljenu žrtvu prinesite.’«</p><p class="noviRedak"> <h4>6. Dan pomirenja</h4><p class="pocetakParagrafa"> <span class="brojRetka" id="26">26</span>Reče Jahve Mojsiju:  <span class="brojRetka" id="27">27</span>»Povrh toga, u deseti dan toga sedmog mjeseca pada Dan pomirenja. Neka vam to bude prigoda za sveti zbor; postite i prinesite u čast Jahvi paljenu žrtvu.  <span class="brojRetka" id="28">28</span>Toga dana nemojte raditi nikakva posla. To je, naime, Dan pomirenja, kada će se za vas obaviti obred pomirenja pred Jahvom, Bogom vašim.  <span class="brojRetka" id="29">29</span>Jest, tko god ne bude postio toga dana, neka se odstrani iz svoga naroda.  <span class="brojRetka" id="30">30</span>A tko bi god radio kakav posao na taj dan, toga ću ja istrijebiti iz njegova naroda.  <span class="brojRetka" id="31">31</span>Nikakva posla nemojte raditi. To je trajan zakon za vaše naraštaje gdje god vi boravili.  <span class="brojRetka" id="32">32</span>Neka vam je to subotnji počinak. Postite! Navečer devetoga dana u mjesecu – od večeri do večeri – prestanite raditi.«</p><p class="noviRedak"> <h4>7. Blagdan sjenicâ</h4><p class="pocetakParagrafa"> <span class="brojRetka" id="33">33</span>Jahve reče Mojsiju:</p><p class="pocetakParagrafa"> <span class="brojRetka" id="34">34</span>»Reci Izraelcima: ‘Od petnaestoga dana toga sedmog mjeseca neka se sedam dana drži Blagdan sjenicâ u čast Jahvi.  <span class="brojRetka" id="35">35</span>Prvoga dana, u dan svetoga zbora, nikakva težačkog posla nemojte raditi.  <span class="brojRetka" id="36">36</span>Sedam dana prinosite paljenu žrtvu u čast Jahvi. Osmi dan neka vam bude sveti zbor, kada ćete u čast Jahvi prinijeti paljenu žrtvu. To je svečani zbor; nikakva težačkog posla nemojte obavljati.’</p><p class="noviRedak"> <h4>Zaključak</h4><p class="pocetakParagrafa"> <span class="brojRetka" id="37">37</span>‘To su blagdani Jahvini koje imate sazvati – sveti zborovi određeni za prinošenje žrtava u čast Jahvi; žrtava paljenica, prinosnica, žrtava klanica i ljevanica; svaku na njezin pravi dan,  <span class="brojRetka" id="38">38</span>povrh Jahvinih subota, povrh vlastitih prinosa, povrh svojih zavjetnih i dragovoljnih darova koje inače prinosite Jahvi.’</p><p class="noviRedak"> <h4>Još o Blagdanu sjenicâ</h4><p class="pocetakParagrafa"> <span class="brojRetka" id="39">39</span>‘Osim toga, petnaestoga dana mjeseca sedmoga, pošto pokupite sa zemlje plodove, svetkujte Jahvin blagdan sedam dana. Na prvi dan i na osmi dan neka je potpun počinak.  <span class="brojRetka" id="40">40</span>Uzmite već prvoga dana lijepih plodova, palmovih grana, grančica s lisnatih drveta i potočne vrbovine pa se veselite u nazočnosti Jahve, Boga svoga, sedam dana.  <span class="brojRetka" id="41">41</span>Svetkujte tako blagdan u čast Jahvi sedam dana svake godine. Neka je to trajan zakon za vaše naraštaje. Svetkujte taj blagdan sedmoga mjeseca.  <span class="brojRetka" id="42">42</span>Sedam dana stanujte u sjenicama. Svi Izraelovi domoroci neka proborave u sjenicama,  <span class="brojRetka" id="43">43</span>da vaši potomci znaju kako sam ja učinio da Izraelci žive u sjenicama kad sam ih izbavio iz zemlje egipatske. Ja sam Jahve, Bog vaš.’«</p><p class="pocetakParagrafa"> <span class="brojRetka" id="44">44</span>I tako Mojsije objavi Izraelcima Jahvine blagdane.</p></p></p></p></p></p></p></p></p></p>