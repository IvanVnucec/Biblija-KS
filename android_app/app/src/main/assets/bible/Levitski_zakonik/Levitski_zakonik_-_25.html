<h4>Sedma godina</h4><p class="pocetakParagrafa"> <span class="brojRetka" id="1">1</span>Jahve reče Mojsiju na Sinajskom brdu:  <span class="brojRetka" id="2">2</span>»Govori Izraelcima i kaži im:</p><p class="pocetakParagrafa">‘Kad uđete u zemlju koju vam dajem, neka ta zemlja održava Jahvin subotnji počinak.  <span class="brojRetka" id="3">3</span>Šest godina zasijavaj svoju njivu, šest godina svoj vinograd obrezuj i beri njegov plod.  <span class="brojRetka" id="4">4</span>Ali sedme godine neka i zemlja uživa subotnji počinak, Jahvinu subotu: svoje njive ne zasijavaj niti obrezuj svoga vinograda.  <span class="brojRetka" id="5">5</span>Što samo od sebe uzraste na tvojoj njivi nemoj žeti niti beri grožđe s neobrezane loze. Neka to bude zemlji godina počivanja.  <span class="brojRetka" id="6">6</span>Zemljišni počinak neka vam priskrbi prehranu: tebi, tvome sluzi, tvojoj sluškinji, tvome najamniku koji s tobom živi;  <span class="brojRetka" id="7">7</span>a i tvojoj stoci i zvjeradi u tvojoj zemlji neka njezini plodovi služe za hranu.’«</p><p class="noviRedak"> <h4>Jubilejska godina</h4><p class="pocetakParagrafa"> <span class="brojRetka" id="8">8</span>»Nabroj sedam sedmica takvih godina, sedam puta sedam godina. Sedam sedmica godina iznosit će ti četrdeset devet godina.  <span class="brojRetka" id="9">9</span>A onda zaori u trubu! U sedmome mjesecu, desetoga dana toga mjeseca, na Dan pomirenja, zatrubite u trubu širom svoje zemlje.  <span class="brojRetka" id="10">10</span>Tu pedesetu godinu proglasite svetom! Zemljom proglasite oslobađanje svim njezinim stanovnicima. To neka vam bude jubilej, oprosna godina. Neka se svatko vaš vrati na svoju očevinu; neka se svatko vrati k svome rodu!  <span class="brojRetka" id="11">11</span>Ta pedesetogodišnjica neka vam je jubilejska godina: nemojte sijati, nemojte žeti što samo od sebe uzraste niti berite grožđe s neobrezane loze.  <span class="brojRetka" id="12">12</span>Jer jubilej vam mora biti svet! Hranite se onim što njiva donese od sebe.</p><p class="pocetakParagrafa"> <span class="brojRetka" id="13">13</span>Te jubilejske godine neka se svatko vrati na svoju očevinu.  <span class="brojRetka" id="14">14</span>Zato, kad prodajete imanje svome sunarodnjaku ili kupujete od svoga sunarodnjaka, nemojte nanositi štete svome bratu!  <span class="brojRetka" id="15">15</span>Od svoga sunarodnjaka kupuj, odbivši samo broj godina poslije jubileja, a on neka ti proda prema broju proizvodnih godina.  <span class="brojRetka" id="16">16</span>Što više godina, više i cijenu povisi; što manje godina, neka je i cijena manja. Jer, ono što ti on prodaje jest broj ljetina.  <span class="brojRetka" id="17">17</span>Neka nitko od vas ne nanosi štete svome sunarodnjaku, nego se boj Boga svoga! Jer ja sam Jahve, Bog vaš.</p><p class="pocetakParagrafa"> <span class="brojRetka" id="18">18</span>Vršite moje zakone i moje naredbe; vjerno ih provodite u djelo pa ćete u sigurnosti živjeti na zemlji.  <span class="brojRetka" id="19">19</span>Zemlja će davati svoj rod, jest ćete do sitosti i živjet ćete u sigurnosti.  <span class="brojRetka" id="20">20</span>Ako biste rekli: ‘Čime ćemo se hraniti te sedme godine kad ne budemo ni sijali ni brali plodova?’,  <span class="brojRetka" id="21">21</span>evo, blagoslov ću svoj pustiti na vas: šesta godina rodom će roditi za tri godine.  <span class="brojRetka" id="22">22</span>Kad budete sijali osme godine, hranit ćete se starim prihodom sve do devete godine; dok ne dođe njezin prihod, jest ćete stari.«</p><p class="noviRedak"> <h3>POSLJEDICE SVETOSTI</h3><h4>1. Vraćanje vlasništva</h4><p class="pocetakParagrafa"> <span class="brojRetka" id="23">23</span>»Zemlja se ne smije prodati potpuno, jer zemlja pripada meni, dok ste vi samo stranci i gosti kod mene.  <span class="brojRetka" id="24">24</span>Zato u svakome kraju gdje imate zemljišne posjede morate dopustiti otkupljivanje zemlje.</p><p class="pocetakParagrafa"> <span class="brojRetka" id="25">25</span>Ako tvoj brat zapadne u škripac te moradne prodati dio svoje očevine, neka dođe njegov najbliži izbavitelj i otkupi što je njegov brat prodao.  <span class="brojRetka" id="26">26</span>Ako nema koga da mu ga otkupi, a poslije i sâm postane imućan te stekne sredstva da je otkupi,  <span class="brojRetka" id="27">27</span>neka prebroji godine od prodaje, isplati kupcu svotu za preostalo vrijeme i vrati se na svoju očevinu.  <span class="brojRetka" id="28">28</span>Ako nema sredstava da je vrati, onda prodano neka ostane u rukama kupca do jubilejske godine. A stupivši u jubilej, neka se vrati na svoju očevinu.</p><p class="pocetakParagrafa"> <span class="brojRetka" id="29">29</span>Ako tko proda stojnu kuću u gradu zidom obzidanu, može je otkupiti dokle se ne navrši godina poslije prodaje; otkupni rok neka je, dakle, jedna godina.  <span class="brojRetka" id="30">30</span>Ako je ne otkupi u roku od godine, onda kuća u gradu zidom opasana prelazi potpuno kupcu i njegovim potomcima: ni za jubileja neka se ne vraća.  <span class="brojRetka" id="31">31</span>Ali kuće po selima što nemaju zidova oko sebe neka se smatraju kao posjedi u polju; mogu se otkupljivati. U jubileju kupac mora iz njih izići.  <span class="brojRetka" id="32">32</span>Kuće koje u levitskim gradovima pripadaju levitima mogu leviti otkupiti u svako vrijeme.  <span class="brojRetka" id="33">33</span>Ako se koji levit ne posluži svojim pravom otkupa, onda će kuća što bude prodana u gradu njegova vlasništva biti za jubileja vraćena. Jer kod Izraelaca kuće u gradovima levita njihovo su vlasništvo.  <span class="brojRetka" id="34">34</span>Neograđena zemlja oko njihovih gradova ne može se prodati, jer je ona njihovo vlasništvo za sva vremena.«</p><p class="noviRedak"> <h4>2. Pravo na pravednost i slobodu</h4><p class="pocetakParagrafa"> <span class="brojRetka" id="35">35</span>»Ako tvoj brat zapadne u škripac i ne mogne održavati svoje odnose s tobom, primi ga; i neka s tobom živi kao stranac ili gost.  <span class="brojRetka" id="36">36</span>Ne uzimaj od njega ni lihve ni kamata. Boga se svoga boj, i neka tvoj brat živi s tobom!  <span class="brojRetka" id="37">37</span>Ne uzajmljuj mu novac na kamate niti mu lihvarski davaj svoju hranu.  <span class="brojRetka" id="38">38</span>Ja, Jahve, Bog vaš, izbavio sam vas iz zemlje egipatske da vam dadem zemlju kanaansku i budem vaš Bog.</p><p class="pocetakParagrafa"> <span class="brojRetka" id="39">39</span>Ako li tvoj brat padne u škripac dok je s tobom u urednim odnosima te se moradne tebi prodati, nemoj ga prisiliti da služi kao rob; neka bude kod tebe kao najamnik ili nadničar.  <span class="brojRetka" id="40">40</span>Neka služi kod tebe do jubilejske godine.  <span class="brojRetka" id="41">41</span>Onda neka bude slobodan da ode od tebe – i on i njegova djeca s njim; neka ide natrag svome rodu i opet zaposjedne svoju djedovinu.  <span class="brojRetka" id="42">42</span>Ta oni su moji službenici, ja sam ih izbavio iz zemlje egipatske; oni se ne smiju prodavati kao robovi.  <span class="brojRetka" id="43">43</span>Nemoj s njim grubo postupati! Boga se svoga boj!  <span class="brojRetka" id="44">44</span>A robove i ropkinje, budeš li ih htio imati, možete kupiti, i muške i ženske, od naroda koji su oko vas.  <span class="brojRetka" id="45">45</span>Možete ih kupovati i od pridošlica koji s vama borave; od njihovih obitelji što žive s vama i rođeni su u vašoj zemlji. Takvi mogu postati vašim vlasništvom.  <span class="brojRetka" id="46">46</span>Njih možete predati u nasljedstvo svojoj djeci da ih zavazda naslijede u baštinu. Prema njima možete postupati kao prema robovima. Ali prema svojoj braći, Izraelcima, nitko ne smije grubo postupati.</p><p class="pocetakParagrafa"> <span class="brojRetka" id="47">47</span>Ako se stranac s tobom nastanjen obogati, a tvoj brat, u svojim odnosima prema njemu, zapadne u škripac te se proda strancu koji je s tobom nastanjen ili kojemu god potomku strančeve obitelji,  <span class="brojRetka" id="48">48</span>on ima pravo i nakon prodaje biti otkupljen. Neka ga otkupi netko od njegove braće;  <span class="brojRetka" id="49">49</span>ili neka ga otkupi njegov stric, njegov rođak ili bilo tko od njegove obitelji koji bude od njegove krvi. Ili, ako ima sredstava, neka se sam otkupi.  <span class="brojRetka" id="50">50</span>Sa svojim kupcem neka proračuna vrijeme od godine kad mu se prodao do jubilejske godine. Cijena za njegovo oslobođenje neka bude prema broju godina. Vrijeme što ga je proveo sa svojim vlasnikom neka se procijeni kao vrijeme jednog najamnika.  <span class="brojRetka" id="51">51</span>Ako ostaje još mnogo godina, neka isplati za svoju otkupninu u omjeru svoje prodajne svote.  <span class="brojRetka" id="52">52</span>A ako ostaje samo nekoliko godina do jubilejske godine, neka izračuna pa isplati za svoj otkup prema godinama službe.  <span class="brojRetka" id="53">53</span>Prema njemu neka bude kao prema najamniku koji se iznajmljuje od godine na godinu. Neka se na tvoje oči s njim ne postupa grubo.  <span class="brojRetka" id="54">54</span>Ne bude li iskupljen ovako, onda i on i njegova djeca s njim neka odu u jubilejskoj godini.  <span class="brojRetka" id="55">55</span>Jer Izraelci su moji službenici; oni su moji službenici koje sam ja izveo iz zemlje egipatske, ja, Jahve, Bog vaš.«</p></p></p></p>