<h2>DODATAK</h2><h4>Otkup zavjetovanih osoba i stvari</h4><p class="pocetakParagrafa"> <span class="brojRetka" id="1">1</span>Jahve reče Mojsiju:  <span class="brojRetka" id="2">2</span>»Govori Izraelcima i reci im: ‘Ako tko zaželi podmiriti Jahvi zavjet što vrijedi koliko čovjek,  <span class="brojRetka" id="3">3</span>neka ti je mjerilo: muškarca od dvadeset do šezdeset godina starosti procijeni pedeset šekela u srebru, prema hramskom šekelu,  <span class="brojRetka" id="4">4</span>a žensku procijeni trideset šekela.  <span class="brojRetka" id="5">5</span>A za dob od pet do dvadeset godina neka tvoja procjena bude: za muškarca dvadeset šekela, a za žensku deset šekela.  <span class="brojRetka" id="6">6</span>Je li dob od jednoga mjeseca do pet godina, neka ti je procjena: za muško pet šekela u srebru, a procjena za žensko tri šekela u srebru.  <span class="brojRetka" id="7">7</span>Bude li u starosti od šezdeset godina ili više, neka ti je procjena: za muškarca petnaest šekela, a za žensku deset šekela.  <span class="brojRetka" id="8">8</span>Ali ako je tko siromašan te ne može platiti svoju cijenu, neka ga dovedu pred svećenika i neka ga svećenik procijeni. Ali neka svećenik procijeni prema onome što zavjetovalac može dati.</p><p class="pocetakParagrafa"> <span class="brojRetka" id="9">9</span>Ako zavjetovani prinos bude od životinja koje se mogu Jahvi prinositi, svaki takav prinos Jahvi bit će posvećena stvar.  <span class="brojRetka" id="10">10</span>Neka se ne nadomješta niti zamjenjuje za što drugo – bilo dobro za loše, bilo loše za dobro. Ako li se napravi zamjena jednoga živinčeta za drugo, onda će i zavjetovano i ono koje ga je zamijenilo biti posvećena stvar.  <span class="brojRetka" id="11">11</span>Bude li zavjetovani prinos od nečiste životinje koja se ne može Jahvi prinositi, neka se takvo živinče dovede k svećeniku  <span class="brojRetka" id="12">12</span>pa neka ga on procijeni. Bilo skupo, bilo jeftino, kako svećenik procijeni, neka tako bude.  <span class="brojRetka" id="13">13</span>Zaželi li ga tko otkupiti, neka doda njegovoj procjeni jednu petinu.</p><p class="pocetakParagrafa"> <span class="brojRetka" id="14">14</span>Ako tko posveti svoju kuću zavjetovavši je Jahvi, neka svećenik procijeni da li je dobra ili loša. Kako svećenik prosudi, neka tako ostane.  <span class="brojRetka" id="15">15</span>Ako onaj koji je svoju kuću zavjetovao zaželi da je otkupi, neka dometne jednu petinu svoti na koju je procijenjena pa neka bude njegova.</p><p class="pocetakParagrafa"> <span class="brojRetka" id="16">16</span>Ako tko zavjetuje Jahvi dio zemljišta od svoga vlasništva, procijeni ga prema njegovu usjevu: za jedan homer ječmena sjemena pedeset šekela u srebru.  <span class="brojRetka" id="17">17</span>Zavjetuje li zemljište za jubilejske godine, neka ostane prema ovoj procjeni.  <span class="brojRetka" id="18">18</span>Ali ako zemljište zavjetuje poslije jubilejske godine, neka svećenik proračuna cijenu prema godinama što preostaju do jubilejske godine i prema tome smanji procjenu.  <span class="brojRetka" id="19">19</span>Ako onaj tko je zemljište zavjetovao zaželi da ga otkupi, neka doda jednu petinu svoti na koju je procijenjeno pa neka mu ostane.  <span class="brojRetka" id="20">20</span>Ako zemljište ne otkupi, nego ga proda drugome, ne može se više otkupiti.  <span class="brojRetka" id="21">21</span>Kad zemljište bude oslobođeno u jubilejskoj godini, neka se posveti Jahvi kao zavjetovano zemljište i postane svećenikov posjed.</p><p class="pocetakParagrafa"> <span class="brojRetka" id="22">22</span>Zavjetuje li tko Jahvi kupljeno zemljište koje nije dio njegove očevine,  <span class="brojRetka" id="23">23</span>neka mu svećenik proračuna razmjernu procjenu do jubilejske godine. I toga istog dana neka isplati iznos kao stvar posvećenu Jahvi.</p><p class="pocetakParagrafa"> <span class="brojRetka" id="24">24</span>U jubilejskoj godini zemljište se ima vratiti onome od koga je kupljeno – kome pripada zemljišno vlasništvo.</p><p class="pocetakParagrafa"> <span class="brojRetka" id="25">25</span>Svaka procjena neka se vrši prema hramskom šekelu: dvadeset gera jedan šekel.</p><p class="pocetakParagrafa"> <span class="brojRetka" id="26">26</span>Ali neka nitko ne zavjetuje prvinu od stoke. Ta prvina ionako pripada Jahvi – Jahvina je, pa bila od sitnoga, bila od krupnoga blaga.  <span class="brojRetka" id="27">27</span>Bude li od nečiste stoke, može se otkupiti prema procjeni, dometnuvši petinu cijene. Ako se ne otkupi, neka se prema procjeni proda.</p><p class="pocetakParagrafa"> <span class="brojRetka" id="28">28</span>Ali ništa od ‘herema’, od onog što je Jahvi izručeno, bio to čovjek ili živinče ili njegovo baštinjeno zemljište, ništa što je tko Jahvi zavjetom posvetio, ne može se niti prodati niti otkupiti. Svaka zavjetom posvećena stvar najveća je Jahvina svetinja.  <span class="brojRetka" id="29">29</span>Nijedno ljudsko biće koje bude ‘heremom’ – prokletstvom – udareno ne smije se otkupljivati: mora se smaknuti.</p><p class="pocetakParagrafa"> <span class="brojRetka" id="30">30</span>Svaka desetina sa zemljišta, bilo od poljskih usjeva bilo od plodova sa stabala, pripada Jahvi; to je Jahvi posvećeno.  <span class="brojRetka" id="31">31</span>Ako bi tko htio otkupiti koji dio svoje desetine, mora tome dodati jednu petinu cijene.  <span class="brojRetka" id="32">32</span>Svaka desetina od krupnoga i sitnoga blaga, to jest svako deseto od svega što prolazi ispod pastirskog štapa, neka bude posvećeno Jahvi.  <span class="brojRetka" id="33">33</span>Neka se ne gleda je li dobro ili loše; i neka se ne zamjenjuje. Ako se ipak zamijeni, neka je onda i jedno i drugo posvećeno i ne smije se otkupljivati.’«</p><p class="pocetakParagrafa"> <span class="brojRetka" id="34">34</span>To su zapovijedi koje je Jahve izdao Mojsiju za Izraelce na Sinajskome brdu.</p>