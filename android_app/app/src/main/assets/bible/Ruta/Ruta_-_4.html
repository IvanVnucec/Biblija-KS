<h3>BOAZ SE ŽENI RUTOM</h3><p class="pocetakParagrafa"> <span class="brojRetka" id="1">1</span>Boaz potom iziđe na gradska vrata i sjede ondje. I gle, naiđe onaj skrbnik o kome je govorio. I dozva ga Boaz: »Ej, hodi ovamo i sjedni!« Onaj dođe i sjede.</p><p class="pocetakParagrafa"> <span class="brojRetka" id="2">2</span>Onda Boaz uze deset ljudi između starješina gradskih i reče: »Posjedajte ovdje!« I posjedaše.</p><p class="pocetakParagrafa"> <span class="brojRetka" id="3">3</span>Zatim reče skrbniku: »Noemi, koja se vratila s Moapskih polja, htjela bi prodati ono zemlje našega brata Elimeleka.  <span class="brojRetka" id="4">4</span>Zato sam odlučio da se s tobom razgovorim i predložim ti: otkupi njivu pred ovima koji sjede ovdje i pred starješinama moga naroda. Ako je kaniš otkupiti, onda otkupi; ako ne kaniš, kaži mi da znam. Jer prije tebe nema nitko pravo na otkup; ja sam na redu tek iza tebe.«</p><p class="pocetakParagrafa">A onaj reče: »Hoću, otkupit ću je.«</p><p class="pocetakParagrafa"> <span class="brojRetka" id="5">5</span>Onda kaza Boaz: »Kad uzmeš zemlju iz ruke Noemi, treba da uzmeš iRutu Moapku, pokojnikovu ženu, da se pokojniku sačuva ime na baštini.«</p><p class="pocetakParagrafa"> <span class="brojRetka" id="6">6</span>Ali skrbnik reče: »E, onda ne mogu biti otkupnik, da ne raspem svoje baštine. Otkupi ti po svome skrbničkom pravu jer ja ne mogu.«</p><p class="pocetakParagrafa"> <span class="brojRetka" id="7">7</span>A bijaše od starine običaj u Izraelu: da se čemu potkrijepi valjanost otkupa ili zamjene, čovjek bi izuo sandalu i dao je drugome. To bijaše svjedočanstvo u Izraelu.  <span class="brojRetka" id="8">8</span>Tako, dakle, i onaj skrbnik reče Boazu: »Otkupi ti!« te izu sandalu i dade mu je.</p><p class="pocetakParagrafa"> <span class="brojRetka" id="9">9</span>Tada Boaz kaza starješinama i svemu narodu: »Vi ste danas svjedoci da ja otkupljujem iz ruke Noemine sve ono što je bilo Elimelekovo, sve što je bilo Kiljonovo i Mahlonovo.  <span class="brojRetka" id="10">10</span>Uz to uzimam za ženu Rutu Moapku, ženu Mahlonovu, da bi se sačuvalo ime pokojnikovo na baštini i da se ime njegovo ne bi zatrlo među braćom njegovom i nestalo s vratâ zavičaja njegova. Vi ste danas tome svjedoci.«</p><p class="pocetakParagrafa"> <span class="brojRetka" id="11">11</span>Sav narod koji se nalazio na vratima gradskim i starješine rekoše: »Svjedoci smo! Dao Jahve da žena koja ulazi u dom tvoj bude kao Rahela i Lea, koje su obje podigle kuću Izraelovu! Obogati se u Efrati, a prodiči u Betlehemu!  <span class="brojRetka" id="12">12</span>Neka tvoja kuća, po potomstvu koje će ti dati Jahve od ove mlade žene, bude kao kuća Peresa, koga Judi rodi Tamara!«</p><p class="pocetakParagrafa"> <span class="brojRetka" id="13">13</span>Tako Boaz uze Rutu i ona posta žena njegova. Uđe on k njoj i Jahve joj dade te ona zatrudnje i rodi sina.</p><p class="pocetakParagrafa"> <span class="brojRetka" id="14">14</span>Onda žene rekoše Noemi: »Blagoslovljen bio Jahve koji ti danas nije uskratio skrbnika! I prodičio njegovo ime u Izraelu!  <span class="brojRetka" id="15">15</span>On će biti tvoja utjeha i potpora starosti tvojoj; jer ga rodi snaha tvoja koja te ljubi i koja ti vrijedi više od sedam sinova.«</p><p class="pocetakParagrafa"> <span class="brojRetka" id="16">16</span>Noemi uze dječaka, metnu ga sebi na krilo i bî mu odgojiteljicom.</p><p class="pocetakParagrafa"> <span class="brojRetka" id="17">17</span>Susjede mu nadjenuše ime govoreći: »Noemi se rodio sin!« I prozvaše ga Obed; on je otac Jišaja, oca Davidova.</p><p class="pocetakParagrafa"> <span class="brojRetka" id="18">18</span>A ovo je rodoslovlje Peresovo:</p><p class="pocetakParagrafa">Peres imade sina Hesrona,  <span class="brojRetka" id="19">19</span>Hesron Rama, Ram Aminadaba,  <span class="brojRetka" id="20">20</span>Aminadab Nahšona, Nahšon Salmona,  <span class="brojRetka" id="21">21</span>Salmon Boaza, Boaz Obeda,  <span class="brojRetka" id="22">22</span>Obed Jišaja, a Jišaj Davida.</p>