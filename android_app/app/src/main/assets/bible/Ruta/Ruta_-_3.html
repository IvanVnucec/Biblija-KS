<h3>NOĆ NA GUMNU</h3><p class="pocetakParagrafa"> <span class="brojRetka" id="1">1</span>Onda će joj Noemi, svekrva njezina: »Kćeri moja, da ti potražim mirno mjesto gdje bi mogla biti sretna?  <span class="brojRetka" id="2">2</span>Vidiš, Boaz, s čijim si se poslenicima našla, naš je rođak. Evo, on će noćas vijati ječam na gumnu.  <span class="brojRetka" id="3">3</span>Umij se ti i namaži, lijepo se odjeni pa idi na gumno. Ne daj da te prepozna prije nego što se najede i napije.  <span class="brojRetka" id="4">4</span>Kad bude lijegao, dobro pazi gdje će leći; pa kad legne, otiđi onamo, podigni mu pokrivač s nogu i lezi ondje! Tada će ti on reći što ti je činiti.«</p><p class="pocetakParagrafa"> <span class="brojRetka" id="5">5</span>Ona joj odgovori: »Učinit ću sve kako mi kažeš.«</p><p class="pocetakParagrafa"> <span class="brojRetka" id="6">6</span>I siđe na gumno i učini sve kako joj je svekrva naredila.  <span class="brojRetka" id="7">7</span>A Boaz, pošto je jeo i pio i tako se odobrovoljio, ode i leže kraj stoga. Onda ona priđe polako, otkri mu noge i leže.</p><p class="pocetakParagrafa"> <span class="brojRetka" id="8">8</span>Kad bijaše oko ponoći, trže se čovjek i obrnu se, i gle: žena leži do njegovih nogu.</p><p class="pocetakParagrafa"> <span class="brojRetka" id="9">9</span>»Tko si?« – upita on, a ona odgovori: »Ja sam Ruta, sluškinja tvoja. Raširi skut svoje haljine na sluškinju svoju jer si mi skrbnik.«</p><p class="pocetakParagrafa"> <span class="brojRetka" id="10">10</span>»Blagoslovio te Jahve, kćeri moja!« – dočeka on. »Ovaj drugi tvoj čin milosti još je vredniji od prvoga, jer se nisi trudila da slijediš mlade poslenike, bili oni bogati ili siromašni.  <span class="brojRetka" id="11">11</span>I zato se, kćeri moja, sada ne plaši: učinit ću ti sve što zatražiš, jer sva vrata moga naroda znaju da si čestita žena.  <span class="brojRetka" id="12">12</span>Jest, uistinu sam ti skrbnik; ali postoji još bliži od mene.  <span class="brojRetka" id="13">13</span>Ostani noćas; ako te sutra ujutro on kao skrbnik htjedne uzeti, dobro, neka te uzme; a ne htjedne li, uzet ću te ja, tako mi Jahve! Spavaj do jutra.«</p><p class="pocetakParagrafa"> <span class="brojRetka" id="14">14</span>I spavaše ona do njegovih nogu do jutra. On ustade prije nego što mogaše čovjek čovjeka razaznati jer mišljaše: »Ne treba da znaju da je žena bila na gumnu.«  <span class="brojRetka" id="15">15</span>I kaza joj: »Daj ogrtač što je na tebi i drži ga dobro.« Ona ga pridrža, a on joj nasu šest mjerica ječma i naprti joj. I ode ona u grad.</p><p class="pocetakParagrafa"> <span class="brojRetka" id="16">16</span>Kad je stigla, upita je svekrva: »Što je s tobom, kćeri moja?« A ona joj pripovjedi sve što je učinio za nju.  <span class="brojRetka" id="17">17</span>I nadoveza: »Ovih šest mjerica ječma dade mi kazujući: ‘Ne smiješ se vratiti svekrvi praznih ruku.’«</p><p class="pocetakParagrafa"> <span class="brojRetka" id="18">18</span>Nato će joj Noemi: »Budi mirna, kćeri moja, dok ne vidiš što će biti: jer neće on imati spokoja dok sve još danas ne dokrajči.«</p>