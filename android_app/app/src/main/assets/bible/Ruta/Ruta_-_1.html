<h3>RUTA I NOEMI</h3><p class="pocetakParagrafa"> <span class="brojRetka" id="1">1</span>U ono vrijeme kada su vladali suci nastala glad u zemlji, pa iz Betlehema Judina jedan čovjek ode sa svojom ženom i sa svoja dva sina da se naseli na Moapskim poljanama.  <span class="brojRetka" id="2">2</span>Taj se čovjek zvao Elimelek, žena mu Noemi, a dva njegova sina: Mahlon i Kiljon; svi bijahu Efraćani iz Betlehema Judina. Stigoše na Moapske poljane i tu se nastaniše.  <span class="brojRetka" id="3">3</span>Tada Elimelek, Noemin muž, umrije, i ona osta sama sa svoja dva sina.  <span class="brojRetka" id="4">4</span>Oni se oženiše Moapkama; jedna se zvala Orpa, a druga Ruta. I tu proboraviše deset godina.  <span class="brojRetka" id="5">5</span>Onda umriješe i Mahlon i Kiljon, i tako Noemi osta i bez svoja dva sina i bez svoga muža.</p><p class="pocetakParagrafa"> <span class="brojRetka" id="6">6</span>Tada se ona diže sa svojim snahama da ode s Moapskih poljana jer je čula na Moapskim poljanama da je Jahve pohodio narod svoj i dao mu kruha.  <span class="brojRetka" id="7">7</span>Ode, dakle, ona iz mjesta gdje je živjela, a s njome i njezine snahe; krenuše na put da se vrate u zemlju Judinu.  <span class="brojRetka" id="8">8</span>Noemi tada reče svojim dvjema snahama: »Vratite se svaka domu majke svoje! Neka vam Jahve bude milostiv kao što vi bijaste pokojnicima i meni.  <span class="brojRetka" id="9">9</span>Neka vam Jahve udijeli da obje nađete mir, svaka u domu svoga muža!«</p><p class="pocetakParagrafa">I poljubi ih, a one briznuše u plač.  <span class="brojRetka" id="10">10</span>I rekoše joj: »Ne! Mi ćemo s tobom, tvome narodu.«</p><p class="pocetakParagrafa"> <span class="brojRetka" id="11">11</span>Ali im reče Noemi: »Vratite se natrag, kćeri moje! Zašto biste išle sa mnom? Zar ću još imati sinova u utrobi svojoj da vam budu muževi?  <span class="brojRetka" id="12">12</span>Vratite se natrag, kćeri moje, idite samo! Odviše sam stara, nisam za udaju. Pa i kad bih rekla: ‘Imam nade da se udam još noćas i da rodim sinove’ –  <span class="brojRetka" id="13">13</span>zar biste mogle čekati da odrastu i zar biste radi njih ostale neudane? Ne, kćeri moje, tuga bi moja bila veća od vaše, jer se ruka Jahvina digla na me.«</p><p class="pocetakParagrafa"> <span class="brojRetka" id="14">14</span>One i opet zaplakaše i zajecaše. Orpa poljubi svoju svekrvu i vrati se, a Ruta ostade s njom.</p><p class="pocetakParagrafa"> <span class="brojRetka" id="15">15</span>Noemi joj reče: »Eto vidiš, jetrva se tvoja vratila narodu svome i bogu svome: vrati se i ti za jetrvom svojom!«</p><p class="pocetakParagrafa"> <span class="brojRetka" id="16">16</span>A Ruta joj odgovori: »Nemoj me tjerati da te ostavim i da odem od tebe: jer kamo ti ideš, idem i ja i gdje se ti nastaniš, nastanit ću se i ja; tvoj narod moj je narod i tvoj Bog moj je Bog.  <span class="brojRetka" id="17">17</span>Gdje ti umreš, umrijet ću i ja; gdje tebe pokopaju, pokopat će i mene. Neka mi Jahve uzvrati svakim zlom i nevoljom ako me što drugo, osim smrti, rastavi od tebe.«</p><p class="pocetakParagrafa"> <span class="brojRetka" id="18">18</span>Videći gdje je tvrdo naumila da ide s njom, prestade je odvraćati.</p><p class="pocetakParagrafa"> <span class="brojRetka" id="19">19</span>Tako su zajedno išle dok ne dođoše u Betlehem. A kad dođoše u Betlehem, sav se grad uzbudi zbog njih. »Ma je li ovo Noemi?« – pitahu žene.  <span class="brojRetka" id="20">20</span>A ona im odgovaraše: »Ne zovite me više Noemi, nego me zovite Mara; jer me Šadaj gorčinom ispunio!  <span class="brojRetka" id="21">21</span>Odavde sam otišla punih ruku, a sad me Jahve vraća bez igdje ičega. Zašto me zovete Noemi kad Jahve posvjedoči protiv mene i Svemogući me u tugu zavi?«</p><p class="pocetakParagrafa"> <span class="brojRetka" id="22">22</span>Tako se vrati Noemi s Rutom Moapkom, snahom svojom, s Moapskih poljana. Stigle su u Betlehem baš kad je počela žetva ječma.</p>