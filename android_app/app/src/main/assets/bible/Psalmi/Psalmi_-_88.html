<h2>PSALAM 88 (87)</h2><h3>Vapaj iz nevolje</h3><p class="stih1"> <span class="brojRetka" id="1">1</span>Pjesma. Psalam. Sinova Korahovih. </p><p class="stih2">Zborovođi. Po napjevu »Bolest«. Za pjevanje.</p><p class="stih2">Poučna pjesma. Ezrahijca Hemana.</p><p class="noviRedak"> </p><p class="stih1"> <span class="brojRetka" id="2">2</span>Jahve, Bože moj, vapijem danju,</p><p class="stih2">a noću naričem pred tobom.</p><p class="stih1"> <span class="brojRetka" id="3">3</span>Neka dopre do tebe molitva moja,</p><p class="stih2">prigni uho k vapaju mome.</p><p class="noviRedak"> </p><p class="stih1"> <span class="brojRetka" id="4">4</span>Jer mi je duša zasićena patnjama,</p><p class="stih2">moj se život bliži podzemlju.</p><p class="stih1"> <span class="brojRetka" id="5">5</span>Broje me k onima što u grob silaze,</p><p class="stih2">postadoh sličan nemoćniku.</p><p class="noviRedak"> </p><p class="stih1"> <span class="brojRetka" id="6">6</span>Među mrtvima moj je ležaj,</p><p class="stih2">poput ubijenih što leže u grobu</p><p class="stih2">kojih se više ne spominješ,</p><p class="stih2">od kojih si ustegao ruku.</p><p class="noviRedak"> </p><p class="stih1"> <span class="brojRetka" id="7">7</span>Smjestio si me u jamu duboku,</p><p class="stih2">u tmine, u bezdan.</p><p class="stih1"> <span class="brojRetka" id="8">8</span>Teško me pritišće ljutnja tvoja</p><p class="stih2">i svim me valima svojim prekrivaš.</p><p class="noviRedak"> </p><p class="stih1"> <span class="brojRetka" id="9">9</span>Udaljio si od mene znance moje,</p><p class="stih2">ùčini da im gnusan budem:</p><p class="stih2">zatvoren sam, ne mogu izaći.</p><p class="stih1"> <span class="brojRetka" id="10">10</span>Od nevolje oči mi gasnu:</p><p class="stih2">vapijem tebi, Jahve, iz dana u dan,</p><p class="stih2">za tobom ruke pružam.</p><p class="noviRedak"> </p><p class="stih1"> <span class="brojRetka" id="11">11</span>Zar na mrtvima činiš čudesa?</p><p class="stih2">Zar će sjene ustati i hvaliti tebe?</p><p class="stih1"> <span class="brojRetka" id="12">12</span>Zar se u grobu pripovijeda o tvojoj dobroti?</p><p class="stih2">O vjernosti tvojoj u propasti?</p><p class="stih1"> <span class="brojRetka" id="13">13</span>Zar se u tmini objavljuju čudesa tvoja</p><p class="stih2">i tvoja pravda u zaboravu?</p><p class="noviRedak"> </p><p class="stih1"> <span class="brojRetka" id="14">14</span>Ipak ja vapijem tebi, Jahve,</p><p class="stih2">prije jutra molitvom te pretječem.</p><p class="stih1"> <span class="brojRetka" id="15">15</span>Zašto, Jahve, odbacuješ dušu moju?</p><p class="stih2">Zašto sakrivaš lice od mene?</p><p class="noviRedak"> </p><p class="stih1"> <span class="brojRetka" id="16">16</span>Bijedan sam i umirem već od dječaštva,</p><p class="stih2">klonuh noseći tvoje strahote.</p><p class="stih1"> <span class="brojRetka" id="17">17</span>Preko mene prijeđoše vihori tvojega gnjeva,</p><p class="stih2">strahote me tvoje shrvaše,</p><p class="stih1"> <span class="brojRetka" id="18">18</span>okružuju me kao voda sveudilj,</p><p class="stih2">optječu me svi zajedno.</p><p class="stih1"> <span class="brojRetka" id="19">19</span>Udaljio si od mene prijatelja i druga:</p><p class="stih2">mrak mi je znanac jedini.</p>