<h2>PSALAM 8</h2><h3>Darežljivost Stvoriteljeva</h3><p class="stih1"> <span class="brojRetka" id="1">1</span>Zborovođi. Po napjevu »Tijesci«.</p><p class="stih2">Psalam. Davidov.</p><p class="stih1"> <span class="brojRetka" id="2">2</span>Jahve, Gospode naš,</p><p class="stih2">divno je ime tvoje po svoj zemlji,</p><p class="stih2">veličanstvom nebo natkriljuješ!</p><p class="stih1"> <span class="brojRetka" id="3">3</span>U ustima djece i dojenčadi</p><p class="stih2">hvalu si spremio protiv neprijatelja,</p><p class="stih2">da postidiš mrzitelja, zlotvora.</p><p class="noviRedak"> </p><p class="stih1"> <span class="brojRetka" id="4">4</span>Gledam ti nebesa, djelo prstiju tvojih,</p><p class="stih2">mjesec i zvijezde što ih učvrsti –</p><p class="stih1"> <span class="brojRetka" id="5">5</span>pa što je čovjek da ga se spominješ,</p><p class="stih2">sin čovječji te ga pohodiš?</p><p class="noviRedak"> </p><p class="stih1"> <span class="brojRetka" id="6">6</span>Ti ga učini malo manjim od Boga,</p><p class="stih2">slavom i sjajem njega okruni.</p><p class="stih1"> <span class="brojRetka" id="7">7</span>Vlast mu dade nad djelima ruku svojih,</p><p class="stih2">njemu pod noge sve podloži:</p><p class="stih1"> <span class="brojRetka" id="8">8</span>ovce i svakolika goveda,</p><p class="stih2">i zvijeri poljske k tome,</p><p class="stih1"> <span class="brojRetka" id="9">9</span>ptice nebeske i ribe morske,</p><p class="stih2">i što god prolazi stazama morskim.</p><p class="noviRedak"> </p><p class="stih1"> <span class="brojRetka" id="10">10</span>Jahve, Gospode naš,</p><p class="stih2">divno je ime tvoje po svoj zemlji!</p>