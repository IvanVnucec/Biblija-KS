<h2>PSALAM 37 (36)</h2><h3>Sudbina pravednika i bezbožnika</h3><p class="stih1"> <span class="brojRetka" id="1">1</span>Davidov.</p><p class="stih1">Nemoj se žestiti na opake,</p><p class="stih2">zavidjet nemoj pakosnicima:</p><p class="stih1"> <span class="brojRetka" id="2">2</span>kao trava brzo se osuše,</p><p class="stih2">k’o mlada zelen brzo uvenu.</p><p class="noviRedak"> </p><p class="stih1"> <span class="brojRetka" id="3">3</span>U Jahvu se uzdaj i čini dobro,</p><p class="stih2">da smiješ stanovati u zemlji</p><p class="stih2">i živjeti u miru.</p><p class="stih1"> <span class="brojRetka" id="4">4</span>Sva radost tvoja neka bude Jahve:</p><p class="stih2">on će ispuniti želje tvoga srca!</p><p class="noviRedak"> </p><p class="stih1"> <span class="brojRetka" id="5">5</span>Prepusti Jahvi putove svoje,</p><p class="stih2">u njega se uzdaj i on će sve voditi.</p><p class="stih1"> <span class="brojRetka" id="6">6</span>Pravda će tvoja zasjati k’o svjetlost</p><p class="stih2">i tvoje pravo k’o sunce podnevno.</p><p class="noviRedak"> </p><p class="stih1"> <span class="brojRetka" id="7">7</span>Smiri se pred Jahvom i njemu se nadaj,</p><p class="stih2">ne žesti se na onog koji ima sreće,</p><p class="stih2">na čovjeka koji spletke kuje.</p><p class="noviRedak"> </p><p class="stih1"> <span class="brojRetka" id="8">8</span>Stišaj svoj gnjev i ostavi se srdžbe,</p><p class="stih2">ne žesti se da zlo ne učiniš.</p><p class="stih1"> <span class="brojRetka" id="9">9</span>Jer će biti satrti zlikovci,</p><p class="stih2">a koji se u Jahvu uzdaju, baštinit će zemlju.</p><p class="noviRedak"> </p><p class="stih1"> <span class="brojRetka" id="10">10</span>Još malo i nestat će bezbožnika:</p><p class="stih2">mjesto ćeš njegovo tražiti, a njega više nema.</p><p class="stih1"> <span class="brojRetka" id="11">11</span>Zemlju će posjedovati krotki,</p><p class="stih2">obilje mira oni će uživat’.</p><p class="noviRedak"> </p><p class="stih1"> <span class="brojRetka" id="12">12</span>Bezbožnik smišlja zlo pravedniku</p><p class="stih2">i zubima škrguće na njega.</p><p class="stih1"> <span class="brojRetka" id="13">13</span>A Gospod se njemu smije</p><p class="stih2">jer vidi da dan njegov dolazi.</p><p class="noviRedak"> </p><p class="stih1"> <span class="brojRetka" id="14">14</span>Mač potežu bezbošci i zapinju lukove</p><p class="stih2">da obore jadnika i siromaha,</p><p class="stih2">da pokolju one koji hode pravim putem. </p><p class="stih1"> <span class="brojRetka" id="15">15</span>Mačem će vlastito srce probiti,</p><p class="stih2">slomit će se njihovi lukovi.</p><p class="noviRedak"> </p><p class="stih1"> <span class="brojRetka" id="16">16</span>Bolje je i malo u pravednika</p><p class="stih2">no golemo blago u zlotvora:</p><p class="stih1"> <span class="brojRetka" id="17">17</span>jer će se ruke zlotvora slomiti,</p><p class="stih2">a Jahve je oslon pravedniku.</p><p class="noviRedak"> </p><p class="stih1"> <span class="brojRetka" id="18">18</span>Jahve se brine za život čestitih,</p><p class="stih2">dovijeka će trajati baština njihova.</p><p class="stih1"> <span class="brojRetka" id="19">19</span>Neće se postidjeti u vrijeme nevolje,</p><p class="stih2">bit će siti u danima gladi.</p><p class="noviRedak"> </p><p class="stih1"> <span class="brojRetka" id="20">20</span>A bezbožnici će propasti,</p><p class="stih2">dušmani Jahvini povenut će k’o ures livada,</p><p class="stih2">poput dima se rasplinuti.</p><p class="noviRedak"> </p><p class="stih1"> <span class="brojRetka" id="21">21</span>Bezbožnik zaima, ali ne vraća,</p><p class="stih2">pravednik se sažalijeva i daje.</p><p class="stih1"> <span class="brojRetka" id="22">22</span>Oni koje Jahve blagoslovi baštinit će zemlju,</p><p class="stih2">a koje prokune bit će zatrti.</p><p class="noviRedak"> </p><p class="stih1"> <span class="brojRetka" id="23">23</span>Jahve vodi i učvršćuje korake čovjeku</p><p class="stih2">i mio mu je put njegov.</p><p class="stih1"> <span class="brojRetka" id="24">24</span>Ako i posrne, ne pada</p><p class="stih2">jer ga Jahve drži za ruku.</p><p class="noviRedak"> </p><p class="stih1"> <span class="brojRetka" id="25">25</span>Mlad bijah i ostarjeh,</p><p class="stih2">al’ ne vidjeh pravednika napuštena</p><p class="stih2">ili da mu djeca kruha prose.</p><p class="stih1"> <span class="brojRetka" id="26">26</span>Uvijek je milosrdan i u zajam daje,</p><p class="stih2">na njegovu je potomstvu blagoslov.</p><p class="noviRedak"> </p><p class="stih1"> <span class="brojRetka" id="27">27</span>Zla se kloni i čini dobro,</p><p class="stih2">i ostat ćeš dovijeka.</p><p class="stih1"> <span class="brojRetka" id="28">28</span>Jer Jahve ljubi pravdu</p><p class="stih2">i pobožnika svojih ne ostavlja.</p><p class="noviRedak"> </p><p class="stih2">istrijebit će se potomstvo bezbožnika.</p><p class="stih1"> <span class="brojRetka" id="29">29</span>Zemlju će posjedovati pravednici</p><p class="stih2">i živjet će na njoj dovijeka.</p><p class="noviRedak"> </p><p class="stih1"> <span class="brojRetka" id="30">30</span>Pravednikova usta mudrost kazuju,</p><p class="stih2">a jezik njegov govori pravo.</p><p class="stih1"> <span class="brojRetka" id="31">31</span>Zakon mu je Božji u srcu,</p><p class="stih2">ne kolebaju se koraci njegovi.</p><p class="noviRedak"> </p><p class="stih1"> <span class="brojRetka" id="32">32</span>Bezbožnik vreba pravednoga</p><p class="stih2">i smišlja da ga usmrti.</p><p class="stih1"> <span class="brojRetka" id="33">33</span>Jahve ga neće ostaviti u njegovoj vlasti</p><p class="stih2">i neće dopustiti da ga na sudu osude.</p><p class="noviRedak"> </p><p class="stih1"> <span class="brojRetka" id="34">34</span>U Jahvu se uzdaj i drži se puta njegova:</p><p class="stih2">on će te uzvisit’ i baštinit ćeš zemlju;</p><p class="stih2">radostan ćeš gledati propast bezbožnih.</p><p class="noviRedak"> </p><p class="stih1"> <span class="brojRetka" id="35">35</span>Vidjeh obijesna zlotvora</p><p class="stih2">gdje se k’o cedar krošnjat širi.</p><p class="stih1"> <span class="brojRetka" id="36">36</span>Prođoh, i gle – nema ga više;</p><p class="stih2">potražih ga i ne nađoh.</p><p class="noviRedak"> </p><p class="stih1"> <span class="brojRetka" id="37">37</span>Promatraj čestita i gledaj neporočna:</p><p class="stih2">mirotvorac ima potomstvo.</p><p class="stih1"> <span class="brojRetka" id="38">38</span>A grešnici bit će svi iskorijenjeni,</p><p class="stih2">istrijebit će se zlikovačko sjeme.</p><p class="noviRedak"> </p><p class="stih1"> <span class="brojRetka" id="39">39</span>Od Jahve dolazi spas pravednicima,</p><p class="stih2">on im je zaklon u vrijeme nevolje.</p><p class="stih1"> <span class="brojRetka" id="40">40</span>Jahve im pomaže, on ih izbavlja:</p><p class="stih2">on će ih izbaviti od zlotvora i spasiti,</p><p class="stih2">jer u njemu traže okrilje.</p>