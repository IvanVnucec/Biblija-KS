<h2>PSALAM 79 (78)</h2><h3>Tužaljka nad razorenim Jeruzalemom</h3><p class="stih1"> <span class="brojRetka" id="1">1</span>Psalam.</p><p class="stih2">Asafov.</p><p class="stih1">Bože, pogani, evo, provališe u baštinu tvoju,</p><p class="stih2">tvoj sveti hram oskvrnuše,</p><p class="stih2">pretvoriše Jeruzalem u ruševine.</p><p class="stih1"> <span class="brojRetka" id="2">2</span>Trupla tvojih slugu dadoše za hranu pticama nebeskim,</p><p class="stih2">meso tvojih pobožnika zvijerima zemaljskim.</p><p class="noviRedak"> </p><p class="stih1"> <span class="brojRetka" id="3">3</span>Krv im k’o vodu prolijevahu oko Jeruzalema</p><p class="stih2">i ne bijaše nikoga da ih pokopa.</p><p class="stih1"> <span class="brojRetka" id="4">4</span>Postadosmo sramota susjedima svojim,</p><p class="stih2">podsmijeh i ruglo svima oko nas.</p><p class="stih1"> <span class="brojRetka" id="5">5</span>Dokle još, Jahve? Zar ćeš se svagda srditi?</p><p class="stih2">Zar će ljubomora tvoja poput ognja gorjeti?</p><p class="noviRedak"> </p><p class="stih1"> <span class="brojRetka" id="6">6</span>Izlij gnjev na pogane koji te ne priznaju</p><p class="stih2">i na kraljevstva što ne zazivlju ime tvoje!</p><p class="stih1"> <span class="brojRetka" id="7">7</span>Jer izjedoše Jakova</p><p class="stih2">i opustošiše boravište njegovo.</p><p class="noviRedak"> </p><p class="stih1"> <span class="brojRetka" id="8">8</span>Ne spominji se, protiv nas, grijeha otaca;</p><p class="stih2">neka nas pretekne smilovanje tvoje</p><p class="stih2">jer smo jadni i nevoljni.</p><p class="stih1"> <span class="brojRetka" id="9">9</span>Pomozi nam, Bože, pomoći naša, zbog slave imena svojega,</p><p class="stih2">oslobodi nas i otpusti nam grijehe zbog imena svoga!</p><p class="stih1"> <span class="brojRetka" id="10">10</span>Zašto da pogani govore:</p><p class="stih2">»Ta gdje je njihov Bog?«</p><p class="stih2">Nek’ se na poganima pokaže, pred očima našim,</p><p class="stih2">kako osvećuješ prolivenu krv slugu svojih!</p><p class="stih1"> <span class="brojRetka" id="11">11</span>Nek’ do tebe dopru uzdasi sužanja,</p><p class="stih2">snagom svoje mišice poštedi predane smrti!</p><p class="noviRedak"> </p><p class="stih1"> <span class="brojRetka" id="12">12</span>A našim susjedima vrati sedmerostruko u krilo</p><p class="stih2">pogrdu koju naniješe tebi, o Jahve!</p><p class="stih1"> <span class="brojRetka" id="13">13</span>A mi, tvoj puk i ovce paše tvoje,</p><p class="stih2">slavit ćemo te dovijeka,</p><p class="stih2">kazivat ćemo od koljena do koljena hvalu tvoju!</p>