<h2>PSALAM 64 (63)</h2><h3>Molitva protiv klevetnikâ</h3><p class="stih1"> <span class="brojRetka" id="1">1</span>Zborovođi.</p><p class="stih2">Psalam. Davidov.</p><p class="stih1"> <span class="brojRetka" id="2">2</span>Poslušaj, Bože, moje žalbe glas;</p><p class="stih2">od strašna dušmanina život mi čuvaj!</p><p class="stih1"> <span class="brojRetka" id="3">3</span>Štiti me od mnoštva opakih,</p><p class="stih2">sakrij od bjesnila zlotvora</p><p class="noviRedak"> </p><p class="stih1"> <span class="brojRetka" id="4">4</span>koji bruse jezike k’o mačeve,</p><p class="stih2">otrovne riječi izbacuju kao strijele,</p><p class="stih1"> <span class="brojRetka" id="5">5</span>da iz potaje rane nedužna,</p><p class="stih2">da ga rane iznenada ne bojeć’ se ničega.</p><p class="noviRedak"> </p><p class="stih1"> <span class="brojRetka" id="6">6</span>Spremni su na djelo pakosno,</p><p class="stih2">snuju kako će kradom zamke staviti</p><p class="stih2">i govore: »Tko će nas vidjeti?«</p><p class="stih1"> <span class="brojRetka" id="7">7</span>Snuju zlodjela, smišljene osnove kriju:</p><p class="stih2">pamet i srce čovječje bezdan su duboki.</p><p class="noviRedak"> </p><p class="stih1"> <span class="brojRetka" id="8">8</span>No Bog ih ranjava strijelom,</p><p class="stih2">odjednom ih rane prekriju.</p><p class="stih1"> <span class="brojRetka" id="9">9</span>Vlastiti jezik propast im donosi,</p><p class="stih2">kimaju glavom oni što ih vide:</p><p class="noviRedak"> </p><p class="stih1"> <span class="brojRetka" id="10">10</span>svi se boje, Božje djelo slave</p><p class="stih2">i misle o onom što on učini.</p><p class="noviRedak"> </p><p class="stih1"> <span class="brojRetka" id="11">11</span>Pravednik se raduje u Jahvi, njemu se utječe,</p><p class="stih2">i kliču svim srcem čestiti.</p>