<h2>PSALAM 103 (102)</h2><h3>Bog je ljubav</h3><p class="stih1"> <span class="brojRetka" id="1">1</span>Davidov.</p><p class="stih1">Blagoslivljaj Jahvu, dušo moja,</p><p class="stih2">i sve što je u meni, sveto ime njegovo!</p><p class="stih1"> <span class="brojRetka" id="2">2</span>Blagoslivljaj Jahvu, dušo moja,</p><p class="stih2">i ne zaboravi dobročinstva njegova:</p><p class="stih1"> <span class="brojRetka" id="3">3</span>on ti otpušta sve grijehe tvoje,</p><p class="stih2">on iscjeljuje sve slabosti tvoje;</p><p class="stih1"> <span class="brojRetka" id="4">4</span>on ti od propasti čuva život,</p><p class="stih2">kruni te dobrotom i ljubavlju;</p><p class="stih1"> <span class="brojRetka" id="5">5</span>život ti ispunja dobrima,</p><p class="stih2">k’o orlu ti se mladost obnavlja.</p><p class="noviRedak"> </p><p class="stih1"> <span class="brojRetka" id="6">6</span>Jahve čini pravedna djela</p><p class="stih2">i potlačenima vraća pravicu,</p><p class="stih1"> <span class="brojRetka" id="7">7</span>Mojsiju objavi putove svoje,</p><p class="stih2">sinovima Izraelovim djela svoja.</p><p class="noviRedak"> </p><p class="stih1"> <span class="brojRetka" id="8">8</span>Milosrdan i milostiv je Jahve,</p><p class="stih2">spor na srdžbu i vrlo dobrostiv.</p><p class="stih1"> <span class="brojRetka" id="9">9</span>Jarostan nije za vječna vremena</p><p class="stih2">niti dovijeka plamti srdžba njegova.</p><p class="stih1"> <span class="brojRetka" id="10">10</span>Ne postupa s nama po grijesima našim</p><p class="stih2">niti nam plaća po našim krivnjama.</p><p class="noviRedak"> </p><p class="stih1"> <span class="brojRetka" id="11">11</span>Jer kako je nebo visoko nad zemljom,</p><p class="stih2">dobrota je njegova s onima koji ga se boje.</p><p class="stih1"> <span class="brojRetka" id="12">12</span>Kako je istok daleko od zapada,</p><p class="stih2">tako udaljuje od nas bezakonja naša.</p><p class="noviRedak"> </p><p class="stih1"> <span class="brojRetka" id="13">13</span>Kako se otac smiluje dječici,</p><p class="stih2">tako se Jahve smiluje onima što ga se boje.</p><p class="stih1"> <span class="brojRetka" id="14">14</span>Jer dobro zna kako smo sazdani,</p><p class="stih2">spominje se da smo prašina.</p><p class="noviRedak"> </p><p class="stih1"> <span class="brojRetka" id="15">15</span>Dani su čovjekovi kao sijeno,</p><p class="stih2">cvate k’o cvijetak na njivi;</p><p class="stih1"> <span class="brojRetka" id="16">16</span>jedva ga dotakne vjetar, i već ga nema,</p><p class="stih2">ne pamti ga više ni mjesto njegovo.</p><p class="noviRedak"> </p><p class="stih1"> <span class="brojRetka" id="17">17</span>Al’ ljubav Jahvina vječna je nad onima što ga se boje</p><p class="stih2">i njegova pravda nad sinovima sinova,</p><p class="stih1"> <span class="brojRetka" id="18">18</span>nad onima što njegov Savez čuvaju</p><p class="stih2">i pamte mu zapovijedi da ih izvrše.</p><p class="noviRedak"> </p><p class="stih1"> <span class="brojRetka" id="19">19</span>Jahve u nebu postavi prijestolje svoje,</p><p class="stih2">i kraljevska vlast svemir mu obuhvaća.</p><p class="stih1"> <span class="brojRetka" id="20">20</span>Blagoslivljajte Jahvu, svi anđeli njegovi,</p><p class="stih2">vi jaki u sili, što izvršujete naredbe njegove,</p><p class="stih2">poslušni riječi njegovoj!</p><p class="noviRedak"> </p><p class="stih1"> <span class="brojRetka" id="21">21</span>Blagoslivljajte Jahvu, sve vojske njegove,</p><p class="stih2">sluge njegove koje činite volju njegovu!</p><p class="stih1"> <span class="brojRetka" id="22">22</span>Blagoslivljajte Jahvu, sva djela njegova,</p><p class="stih2">na svakome mjestu vlasti njegove:</p><p class="stih2">blagoslivljaj Jahvu, dušo moja!</p>