<h2>PSALAM 33 (32)</h2><h3>Himna Providnosti</h3><p class="stih1"> <span class="brojRetka" id="1">1</span>Pravednici, Jahvi kličite!</p><p class="stih1">Hvaliti ga pristoji se čestitima.</p><p class="stih1"> <span class="brojRetka" id="2">2</span>Slavite Jahvu na harfi</p><p class="stih2">na liri od deset žica veličajte njega!</p><p class="stih1"> <span class="brojRetka" id="3">3</span>Pjesmu novu zapjevajte njemu</p><p class="stih2">i glazbala skladna popratite poklicima.</p><p class="noviRedak"> </p><p class="stih1"> <span class="brojRetka" id="4">4</span>Jer prava je riječ Jahvina</p><p class="stih2">i vjernost su sva djela njegova.</p><p class="stih1"> <span class="brojRetka" id="5">5</span>On ljubi pravdu i pravo:</p><p class="stih2">puna je zemlja dobrote Jahvine.</p><p class="noviRedak"> </p><p class="stih1"> <span class="brojRetka" id="6">6</span>Jahvinom su riječju nebesa sazdana</p><p class="stih2">i dahom usta njegovih sva vojska njihova.</p><p class="stih1"> <span class="brojRetka" id="7">7</span>Vodu morsku on sabire kao u mješinu</p><p class="stih2">i bezdane stavlja u spremišta.</p><p class="noviRedak"> </p><p class="stih1"> <span class="brojRetka" id="8">8</span>Zemlja sva neka pred Jahvom strepi,</p><p class="stih2">neka ga se boje svi stanovnici svijeta!</p><p class="stih1"> <span class="brojRetka" id="9">9</span>Jer on reče – i sve postade,</p><p class="stih2">naredi – i sve se stvori.</p><p class="noviRedak"> </p><p class="stih1"> <span class="brojRetka" id="10">10</span>Jahve razbija nakane pucima,</p><p class="stih2">mrsi namjere narodima.</p><p class="stih1"> <span class="brojRetka" id="11">11</span>Naum Jahvin dovijeka ostaje</p><p class="stih2">i misli srca njegova od koljena do koljena.</p><p class="stih1"> <span class="brojRetka" id="12">12</span>Blago narodu kojemu je Jahve Bog,</p><p class="stih2">Narodu koji on odabra sebi za baštinu!</p><p class="noviRedak"> </p><p class="stih1"> <span class="brojRetka" id="13">13</span>Gospodin motri s nebesa</p><p class="stih2">i gleda sve sinove čovječje.</p><p class="stih1"> <span class="brojRetka" id="14">14</span>Iz svoga prebivališta motri</p><p class="stih2">sve stanovnike zemaljske:</p><p class="stih1"> <span class="brojRetka" id="15">15</span>on je svima srca stvorio</p><p class="stih2">i pazi na sva djela njihova.</p><p class="noviRedak"> </p><p class="stih1"> <span class="brojRetka" id="16">16</span>Ne spašava kralja vojska mnogobrojna,</p><p class="stih2">ne spašava velika sila junaka.</p><p class="stih1"> <span class="brojRetka" id="17">17</span>Isprazno se od konja nadati spasenju,</p><p class="stih2">jačina njegova ne izbavlja.</p><p class="stih1"> <span class="brojRetka" id="18">18</span>Oko je Jahvino nad onima koji ga se boje,</p><p class="stih2">nad onima koji se uzdaju u milost njegovu:</p><p class="stih1"> <span class="brojRetka" id="19">19</span>da im od smrti život spasi,</p><p class="stih2">da ih hrani u danima gladi.</p><p class="noviRedak"> </p><p class="stih1"> <span class="brojRetka" id="20">20</span>Naša se duša Jahvi nada,</p><p class="stih2">on je pomoć i zaštita naša.</p><p class="stih1"> <span class="brojRetka" id="21">21</span>Srce nam se u njemu raduje,</p><p class="stih2">u njegovo sveto ime mi se uzdamo.</p><p class="stih1"> <span class="brojRetka" id="22">22</span>Neka dobrota tvoja, o Jahve, bude nad nama,</p><p class="stih2">kao što se mi u tebe uzdamo!</p>