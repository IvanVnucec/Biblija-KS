<h2>PSALAM 68 (67)</h2><h3>Slavni put Jahvin od Egipta do Siona</h3><p class="stih1"> <span class="brojRetka" id="1">1</span>Zborovođi.</p><p class="stih2">Davidov. Psalam. Pjesma.</p><p class="stih1"> <span class="brojRetka" id="2">2</span>Bog nek’ ustane! Razbježali se dušmani njegovi!</p><p class="stih2">Svi mrzitelji njegovi pobjegli pred njim!</p><p class="stih1"> <span class="brojRetka" id="3">3</span>Kao što dim iščezava, i njih neka nestane!</p><p class="stih2">Kako se vosak topi na ognju,</p><p class="stih2">nek’ nestane grešnika pred licem Božjim! </p><p class="noviRedak"> </p><p class="stih1"> <span class="brojRetka" id="4">4</span>Pravedni neka se raduju,</p><p class="stih2">neka klikću pred Bogom,</p><p class="stih2">neka kliču od radosti.</p><p class="stih1"> <span class="brojRetka" id="5">5</span>Pjevajte Bogu, slavite mu ime!</p><p class="stih2">Poravnajte put onome koji ide pustinjom –</p><p class="stih2">kojemu je ime Jahve – i kličite pred njim!</p><p class="noviRedak"> </p><p class="stih1"> <span class="brojRetka" id="6">6</span>Otac sirotâ, branitelj udovicâ,</p><p class="stih2">Bog je u svom svetom šatoru.</p><p class="stih1"> <span class="brojRetka" id="7">7</span>Napuštene okućit će Jahve,</p><p class="stih2">sužnjima pružit’ sretnu slobodu:</p><p class="stih2">buntovnici samo ostaše u sažganoj pustinji.</p><p class="noviRedak"> </p><p class="stih1"> <span class="brojRetka" id="8">8</span>Kad si stupao, Bože, pred narodom svojim,</p><p class="stih2">dok si prolazio pustinjom,</p><p class="stih1"> <span class="brojRetka" id="9">9</span>tresla se zemlja, nebo se rosilo pred Bogom,</p><p class="stih2">Sinaj drhtao pred Bogom, Bogom Izraela.</p><p class="noviRedak"> </p><p class="stih1"> <span class="brojRetka" id="10">10</span>Blagoslovljen dažd pustio si, Bože, na baštinu svoju,</p><p class="stih2">okrijepio je umornu.</p><p class="stih1"> <span class="brojRetka" id="11">11</span>Stado se tvoje nastani u njoj,</p><p class="stih2">u dobroti, Bože, ti je spremi siromahu.</p><p class="noviRedak"> </p><p class="stih1"> <span class="brojRetka" id="12">12</span>Jahve riječ zadaje,</p><p class="stih2">veliko je mnoštvo radosnih vjesnica:</p><p class="stih1"> <span class="brojRetka" id="13">13</span>kraljevi vojskâ bježe te bježe,</p><p class="stih2">domaćice plijen dijele.</p><p class="noviRedak"> </p><p class="stih1"> <span class="brojRetka" id="14">14</span>Dok vi počivaste među stadima,</p><p class="stih2">krila golubice zablistaše srebrom,</p><p class="stih2">a njeno perje žućkastim zlatom:</p><p class="stih1"> <span class="brojRetka" id="15">15</span>ondje Svemogući razbijaše kraljeve,</p><p class="stih2">a ona poput snijega zablista na Salmonu.</p><p class="noviRedak"> </p><p class="stih1"> <span class="brojRetka" id="16">16</span>Božanska je gora</p><p class="stih2">gora bašanska vrletna.</p><p class="stih1"> <span class="brojRetka" id="17">17</span>Zašto vi, gore vrletne, zavidno gledate</p><p class="stih2">na goru gdje se svidje Bogu prebivati?</p><p class="stih2">Jahve će na njoj boraviti svagda!</p><p class="noviRedak"> </p><p class="stih1"> <span class="brojRetka" id="18">18</span>Božja su kola bezbrojna, tisuću tisućâ:</p><p class="stih2">Jahve sa Sinaja u Svetište dolazi!</p><p class="stih1"> <span class="brojRetka" id="19">19</span>Na visinu uzađe vodeći sužnje,</p><p class="stih2">na dar si ljude primio,</p><p class="stih1">pa i one što ne žele prebivati kod Boga.</p><p class="noviRedak"> </p><p class="stih1"> <span class="brojRetka" id="20">20</span>Blagoslovljen Jahve dan za danom,</p><p class="stih2">nosi nas Bog, naš spasitelj.</p><p class="noviRedak"> </p><p class="stih1"> <span class="brojRetka" id="21">21</span>Bog naš jest Bog koji spašava,</p><p class="stih2">Jahve od smrti izbavlja.</p><p class="stih1"> <span class="brojRetka" id="22">22</span>Zaista, Bog će satrti glave dušmana svojih,</p><p class="stih2">kuštravo tjeme onog što hodi u grijesima.</p><p class="noviRedak"> </p><p class="stih1"> <span class="brojRetka" id="23">23</span>Reče Gospodin: »Iz Bašana ću ih dovesti,</p><p class="stih2">dovest ću ih iz dubine mora,</p><p class="stih1"> <span class="brojRetka" id="24">24</span>da okupaš nogu u krvi,</p><p class="stih2">da jezici tvojih pasâ imadnu dio od dušmanâ.«</p><p class="noviRedak"> </p><p class="stih1"> <span class="brojRetka" id="25">25</span>Ulazak ti, Bože, gledaju,</p><p class="stih2">ulazak moga Boga i Kralja u svetište:</p><p class="stih1"> <span class="brojRetka" id="26">26</span>sprijeda pjevači, za njima svirači,</p><p class="stih2">u sredini djevojke s bubnjićima.</p><p class="noviRedak"> </p><p class="stih1"> <span class="brojRetka" id="27">27</span>»U svečanim zborovima slavite Boga,</p><p class="stih2">slavite Jahvu, sinovi Izraelovi!«</p><p class="noviRedak"> </p><p class="stih1"> <span class="brojRetka" id="28">28</span>Predvodi ih najmlađi, Benjamin, koji ide pred njima,</p><p class="stih2">ondje su knezovi Judini sa četama svojim,</p><p class="stih2">knezovi Zebulunovi i knezovi Naftalijevi.</p><p class="noviRedak"> </p><p class="stih1"> <span class="brojRetka" id="29">29</span>Pokaži, Bože, silu svoju,</p><p class="stih2">silu kojom se, Bože, boriš za nas</p><p class="stih1"> <span class="brojRetka" id="30">30</span>iz hrama svojega u Jeruzalemu!</p><p class="stih2">Nek’ ti kraljevi darove donose!</p><p class="noviRedak"> </p><p class="stih1"> <span class="brojRetka" id="31">31</span>Ukroti neman u trsci,</p><p class="stih2">stado bikova s teladi narodâ!</p><p class="stih2">Neka se prostru pred tobom sa srebrnim žezlima:</p><p class="stih2">rasprši narode koji se ratu vesele!</p><p class="noviRedak"> </p><p class="stih1"> <span class="brojRetka" id="32">32</span>Nek’ dođu velikani iz Egipta,</p><p class="stih2">Etiopija nek’ pruži ruke Bogu!</p><p class="noviRedak"> </p><p class="stih1"> <span class="brojRetka" id="33">33</span>Kraljevstva zemlje, pjevajte Bogu, svirajte Gospodinu,</p><p class="stih1"> <span class="brojRetka" id="34">34</span>koji se vozi po nebu, po nebu iskonskom!Čuj, glasom grmi, glasom svojim silnim:</p><p class="stih1"> <span class="brojRetka" id="35">35</span>»Priznajte silu Božju!«</p><p class="stih2">Nad Izraelom veličanstvo njegovo,</p><p class="stih2">u oblacima sila njegova!</p><p class="noviRedak"> </p><p class="stih1"> <span class="brojRetka" id="36">36</span>Strašan je Bog iz svojega svetišta.</p><p class="stih2">Bog Izraelov daje moć i silu narodu svojemu.</p><p class="stih2">Blagoslovljen Bog!</p>