<h2>PSALAM 72 (71)</h2><h3>Mesijino kraljevstvo</h3><p class="stih1"> <span class="brojRetka" id="1">1</span>Salomonov.</p><p class="stih1">Bože, sud svoj daj kralju</p><p class="stih2">i svoju pravdu sinu kraljevu.</p><p class="stih1"> <span class="brojRetka" id="2">2</span>Nek’ puku tvojem sudi pravedno,</p><p class="stih2">siromasima po pravici!</p><p class="noviRedak"> </p><p class="stih1"> <span class="brojRetka" id="3">3</span>Nek’ bregovi narodu urode mirom,</p><p class="stih2">a brežuljci pravdom.</p><p class="stih1"> <span class="brojRetka" id="4">4</span>Sudit će pravo ubogim pučanima,</p><p class="stih2">djeci siromaha donijet će spasenje,</p><p class="stih2">a tlačitelja on će smrviti.</p><p class="noviRedak"> </p><p class="stih1"> <span class="brojRetka" id="5">5</span>I živjet će dugo kao sunce</p><p class="stih2">i kao mjesec u sva pokoljenja.</p><p class="stih1"> <span class="brojRetka" id="6">6</span>Sići će kao rosa na travu,</p><p class="stih2">kao kiša što natapa zemlju!</p><p class="noviRedak"> </p><p class="stih1"> <span class="brojRetka" id="7">7</span>U danima njegovim cvjetat će pravda</p><p class="stih2">i mir velik – sve dok bude mjeseca.</p><p class="stih1"> <span class="brojRetka" id="8">8</span>I vladat će od mora do mora</p><p class="stih2">i od Rijeke do granica svijeta.</p><p class="noviRedak"> </p><p class="stih1"> <span class="brojRetka" id="9">9</span>Dušmani će njegovi preda nj kleknuti</p><p class="stih2">i protivnici lizati prašinu.</p><p class="stih1"> <span class="brojRetka" id="10">10</span>Kraljevi Taršiša i otokâ nosit će dare,</p><p class="stih2">vladari od Arabije i Sabe danak donositi.</p><p class="stih1"> <span class="brojRetka" id="11">11</span>Klanjat će mu se svi vladari,</p><p class="stih2">svi će mu narodi služiti.</p><p class="noviRedak"> </p><p class="stih1"> <span class="brojRetka" id="12">12</span>On će spasiti siromaha koji uzdiše,</p><p class="stih2">nevoljnika koji pomoćnika nema;</p><p class="stih1"> <span class="brojRetka" id="13">13</span>smilovat će se ubogu i siromahu</p><p class="stih2">i spasit će život nevoljniku:</p><p class="stih1"> <span class="brojRetka" id="14">14</span>oslobodit će ih nepravde i nasilja,</p><p class="stih2">jer je dragocjena u njegovim očima krv njihova.</p><p class="noviRedak"> </p><p class="stih1"> <span class="brojRetka" id="15">15</span>Stog’ neka živi! Neka ga daruju zlatom iz Arabije,</p><p class="stih2">nek’ mole za njega svagda</p><p class="stih2">i neka ga blagoslivljaju!</p><p class="noviRedak"> </p><p class="stih1"> <span class="brojRetka" id="16">16</span>Nek’ bude izobila žita u zemlji,</p><p class="stih2">po vrhuncima klasje neka šušti k’o Libanon!</p><p class="stih1">I cvjetali stanovnici gradova</p><p class="stih2">kao trava na livadi.</p><p class="noviRedak"> </p><p class="stih1"> <span class="brojRetka" id="17">17</span>Bilo ime njegovo blagoslovljeno dovijeka!</p><p class="stih2">Dok je sunca, živjelo mu ime!</p><p class="stih2">Njim se blagoslivljala sva plemena zemlje,</p><p class="stih2">svi narodi nazivali ga blaženim!</p><p class="noviRedak"> </p><p class="stih1"> <span class="brojRetka" id="18">18</span>Blagoslovljen Jahve, Bog Izraelov,</p><p class="stih2">koji jedini tvori čudesa!</p><p class="stih1"> <span class="brojRetka" id="19">19</span>I blagoslovljeno slavno mu ime dovijeka!</p><p class="stih2">Sva se zemlja napunila slave njegove!</p><p class="stih2">Tako neka bude. Amen!</p><p class="noviRedak"> </p><p class="stih1"> <span class="brojRetka" id="20">20</span>Time se završavaju molitve Jišajeva sina Davida.</p>