<h2>PSALAM 147 (146–147)</h2><h3>Hvalospjev Svemogućemu</h3><p class="stih1"> <span class="brojRetka" id="1">1</span>Aleluja!</p><p class="stih2">Hvalite Jahvu jer je dobar,</p><p class="stih1">pjevajte Bogu našem jer je sladak;</p><p class="stih2">svake hvale on je dostojan!</p><p class="noviRedak"> </p><p class="stih1"> <span class="brojRetka" id="2">2</span>Jahve gradi Jeruzalem,</p><p class="stih2">sabire raspršene Izraelce.</p><p class="stih1"> <span class="brojRetka" id="3">3</span>On liječi one koji su srca skršena</p><p class="stih2">i povija rane njihove.</p><p class="stih1"> <span class="brojRetka" id="4">4</span>On određuje broj zvijezdâ,</p><p class="stih2">svaku njezinim imenom naziva.</p><p class="noviRedak"> </p><p class="stih1"> <span class="brojRetka" id="5">5</span>Velik je naš Gospodin i svesilan,</p><p class="stih2">nema mjere mudrosti njegovoj.</p><p class="stih1"> <span class="brojRetka" id="6">6</span>Jahve pridiže ponizne,</p><p class="stih2">zlotvore do zemlje snizuje.</p><p class="noviRedak"> </p><p class="stih1"> <span class="brojRetka" id="7">7</span>Pjevajte Jahvi pjesmu zahvalnu,</p><p class="stih2">svirajte na citari Bogu našem!</p><p class="noviRedak"> </p><p class="stih1"> <span class="brojRetka" id="8">8</span>Oblacima on prekriva nebesa</p><p class="stih2">i zemlji kišu sprema;</p><p class="stih2">daje da po bregovima raste trava</p><p class="stih2">i bilje na službu čovjeku.</p><p class="stih1"> <span class="brojRetka" id="9">9</span>On stoci hranu daje</p><p class="stih2">i mladim gavranima kada grakću.</p><p class="noviRedak"> </p><p class="stih1"> <span class="brojRetka" id="10">10</span>Za konjsku snagu on ne mari</p><p class="stih2">nit’ mu se mile bedra čovječja.</p><p class="stih1"> <span class="brojRetka" id="11">11</span>Mili su Jahvi oni koji se njega boje,</p><p class="stih2">koji se uzdaju u dobrotu njegovu.</p><p class="noviRedak"> </p><p class="stih1"> <span class="brojRetka" id="12">12</span>Slavi Jahvu, Jeruzaleme,</p><p class="stih2">hvali Boga svoga, Sione!</p><p class="noviRedak"> </p><p class="stih1"> <span class="brojRetka" id="13">13</span>On učvrsti zasune vrata tvojih,</p><p class="stih2">blagoslovi u tebi tvoje sinove.</p><p class="stih1"> <span class="brojRetka" id="14">14</span>On dade mir granicama tvojim,</p><p class="stih2">pšenicom te hrani najboljom.</p><p class="noviRedak"> </p><p class="stih1"> <span class="brojRetka" id="15">15</span>Besjedu svoju šalje na zemlju,</p><p class="stih2">brzo trči riječ njegova.</p><p class="stih1"> <span class="brojRetka" id="16">16</span>Kao vunu snijeg razbacuje,</p><p class="stih2">prosipa mraz poput pepela.</p><p class="noviRedak"> </p><p class="stih1"> <span class="brojRetka" id="17">17</span>On sipa grad kao zalogaje,</p><p class="stih2">voda mrzne od njegove studeni.</p><p class="stih1"> <span class="brojRetka" id="18">18</span>Riječ svoju pošalje i vode se tope;</p><p class="stih2">dunu vjetrom i vode otječu.</p><p class="noviRedak"> </p><p class="stih1"> <span class="brojRetka" id="19">19</span>Riječ svoju on objavi Jakovu,</p><p class="stih2">odluke svoje i zakone Izraelu.</p><p class="stih1"> <span class="brojRetka" id="20">20</span>Ne učini tako nijednom narodu:</p><p class="stih2">nijednom naredbe svoje ne objavi! Aleluja!</p>