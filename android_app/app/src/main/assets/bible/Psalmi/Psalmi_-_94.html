<h2>PSALAM 94 (93)</h2><h3>Bog pravde</h3><p class="stih1"> <span class="brojRetka" id="1">1</span>Bože osvetniče, Jahve,</p><p class="stih2">Bože osvetniče, pokaži se.</p><p class="stih1"> <span class="brojRetka" id="2">2</span>Ustani, ti što sudiš zemlju,</p><p class="stih2">po zasluzi plati oholima!</p><p class="noviRedak"> </p><p class="stih1"> <span class="brojRetka" id="3">3</span>Dokle će bezbošci, Jahve,</p><p class="stih2">dokle će se bezbošci hvastati?</p><p class="stih1"> <span class="brojRetka" id="4">4</span>Dokle će brbljati, drsko govoriti,</p><p class="stih2">dokle će se bezakonici hvastati?</p><p class="noviRedak"> </p><p class="stih1"> <span class="brojRetka" id="5">5</span>Tlače narod tvoj, Jahve,</p><p class="stih2">i baštinu tvoju pritišću;</p><p class="stih1"> <span class="brojRetka" id="6">6</span>kolju udovicu i pridošlicu,</p><p class="stih2">sirotama život oduzimlju</p><p class="stih1"> <span class="brojRetka" id="7">7</span>i govore: »Jahve ne vidi!</p><p class="stih2">Ne opaža Bog Jakovljev!«</p><p class="noviRedak"> </p><p class="stih1"> <span class="brojRetka" id="8">8</span>Shvatite, lude u narodu:</p><p class="stih2">bezumni, kad ćete se urazumiti?</p><p class="stih1"> <span class="brojRetka" id="9">9</span>Onaj što uho zasadi da ne čuje?</p><p class="stih2">Koji stvori oko da ne vidi?</p><p class="stih1"> <span class="brojRetka" id="10">10</span>Onaj što odgaja narode da ne kazni –</p><p class="stih2">Onaj što ljude uči mudrosti?</p><p class="stih1"> <span class="brojRetka" id="11">11</span>Jahve poznaje namisli ljudske:</p><p class="stih2">one su isprazne.</p><p class="noviRedak"> </p><p class="stih1"> <span class="brojRetka" id="12">12</span>Blago onom koga ti poučavaš, Jahve,</p><p class="stih2">i učiš zakonu svojemu:</p><p class="stih1"> <span class="brojRetka" id="13">13</span>da mu mir udijeliš od nesretnih dana,</p><p class="stih2">dok se grob kopa zlikovcu.</p><p class="noviRedak"> </p><p class="stih1"> <span class="brojRetka" id="14">14</span>Jer neće Jahve odbaciti naroda svojega</p><p class="stih2">i svoje baštine neće napustiti;</p><p class="stih1"> <span class="brojRetka" id="15">15</span>jer će se pravo dosuditi pravednosti</p><p class="stih2">i za njom će ići svi čestiti srcem.</p><p class="noviRedak"> </p><p class="stih1"> <span class="brojRetka" id="16">16</span>Tko će ustati za me protiv zlotvora?</p><p class="stih2">Tko će se zauzeti za me protiv zločinaca?</p><p class="stih1"> <span class="brojRetka" id="17">17</span>Da mi Jahve ne pomaže,</p><p class="stih2">brzo bih sišao u mjesto tišine.</p><p class="noviRedak"> </p><p class="stih1"> <span class="brojRetka" id="18">18</span>Čim pomislim: »Noga mi posrće«,</p><p class="stih2">dobrota me tvoja, o Jahve, podupire.</p><p class="stih1"> <span class="brojRetka" id="19">19</span>Kad se skupe tjeskobe u srcu mome,</p><p class="stih2">tvoje mi utjehe dušu vesele.</p><p class="noviRedak"> </p><p class="stih1"> <span class="brojRetka" id="20">20</span>Zar je bezbožno sudište u savezu s tobom</p><p class="stih2">kad nevolje stvara pod izlikom zakona?</p><p class="stih1"> <span class="brojRetka" id="21">21</span>Nek’ samo pritišću dušu pravednog,</p><p class="stih2">nek’ osuđuju krv nedužnu:</p><p class="noviRedak"> </p><p class="stih1"> <span class="brojRetka" id="22">22</span>Jahve mi je utvrda,</p><p class="stih2">Bog – hrid utočišta moga.</p><p class="stih1"> <span class="brojRetka" id="23">23</span>Platit će im bezakonje njihovo,</p><p class="stih2">njihovom će ih zloćom istrijebiti,</p><p class="stih2">istrijebit će ih Jahve, Bog naš.</p>