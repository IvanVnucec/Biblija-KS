<h2>PSALAM 92 (91)</h2><h3>Pjesma pravednikova</h3><p class="stih1"> <span class="brojRetka" id="1">1</span>Psalam. Pjesma.</p><p class="stih2">Za dan subotnji.</p><p class="stih1"> <span class="brojRetka" id="2">2</span>Dobro je slaviti Jahvu,</p><p class="stih2">pjevati imenu tvome, Svevišnji;</p><p class="stih1"> <span class="brojRetka" id="3">3</span>naviještati jutrom ljubav tvoju</p><p class="stih2">i noću vjernost tvoju,</p><p class="stih1"> <span class="brojRetka" id="4">4</span>uz harfu od deset žica i liru,</p><p class="stih2">s pjesmom uz citaru.</p><p class="noviRedak"> </p><p class="stih1"> <span class="brojRetka" id="5">5</span>Obradovao si me djelima svojim, o Jahve,</p><p class="stih2">kličem zbog djela ruku tvojih.</p><p class="stih1"> <span class="brojRetka" id="6">6</span>Kako su silna djela tvoja, o Jahve,</p><p class="stih2">i duboki naumi tvoji!</p><p class="stih1"> <span class="brojRetka" id="7">7</span>Bezuman čovjek ne spoznaje,</p><p class="stih2">luđak ne shvaća.</p><p class="noviRedak"> </p><p class="stih1"> <span class="brojRetka" id="8">8</span>Sve ako bi bezbošci nicali k’o trava</p><p class="stih2">i cvali svi što zlo čine,</p><p class="stih2">određeni su za vječnu propast;</p><p class="stih1"> <span class="brojRetka" id="9">9</span>a ti, Jahve, dovijeka uzvišen ostaješ.</p><p class="noviRedak"> </p><p class="stih1"> <span class="brojRetka" id="10">10</span>Doista, dušmani tvoji, o Jahve,</p><p class="stih2">tvoji će dušmani propasti;</p><p class="stih2">raspršit će se svi što čine zlo.</p><p class="stih1"> <span class="brojRetka" id="11">11</span>Rog si mi digao k’o u bivola,</p><p class="stih2">pomazao me uljem prečistim;</p><p class="stih1"> <span class="brojRetka" id="12">12</span>i oko mi s visoka gleda dušmane</p><p class="stih2">i uho mirno sluša o onima što na me ustaju.</p><p class="noviRedak"> </p><p class="stih1"> <span class="brojRetka" id="13">13</span>K’o palma cvate pravednik</p><p class="stih2">i raste k’o cedar libanonski.</p><p class="stih1"> <span class="brojRetka" id="14">14</span>Zasađeni u domu Jahvinu,</p><p class="stih2">cvatu u dvorima Boga našega.</p><p class="noviRedak"> </p><p class="stih1"> <span class="brojRetka" id="15">15</span>Rod donose i u starosti,</p><p class="stih2">sočni i puni svježine:</p><p class="stih1"> <span class="brojRetka" id="16">16</span>da navijeste kako je pravedan Jahve,</p><p class="stih2">hrid moja, onaj na kome nema nepravde.</p>