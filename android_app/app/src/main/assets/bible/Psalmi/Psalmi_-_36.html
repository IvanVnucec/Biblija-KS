<h2>PSALAM 36 (35)</h2><h3>Ljudska pokvarenost i Božja dobrota</h3><p class="stih1"> <span class="brojRetka" id="1">1</span>Zborovođi.</p><p class="stih2">Od sluge Jahvina Davida.</p><p class="stih1"> <span class="brojRetka" id="2">2</span>Grešan je naum u srcu zlotvora,</p><p class="stih2">straha Božjega nema on pred očima.</p><p class="noviRedak"> </p><p class="stih1"> <span class="brojRetka" id="3">3</span>Sam sebi on laska suviše,</p><p class="stih2">grijeha svog ne vidi i ne mrzi.</p><p class="stih1"> <span class="brojRetka" id="4">4</span>Riječi usta njegovih prijevara su i zlodjelo,</p><p class="stih2">za razumnost i dobro on više ne mari.</p><p class="noviRedak"> </p><p class="stih1"> <span class="brojRetka" id="5">5</span>Bezakonje smišlja na postelji svojoj,</p><p class="stih2">na opaku ostaje putu,</p><p class="stih2">od zla ne odustaje.</p><p class="noviRedak"> </p><p class="stih1"> <span class="brojRetka" id="6">6</span>Do neba je, Jahve, dobrota tvoja,</p><p class="stih2">do oblaka vjernost tvoja.</p><p class="stih1"> <span class="brojRetka" id="7">7</span>Pravednost je tvoja k’o Božji vrhunci,</p><p class="stih2">a sudovi tvoji k’o duboko more:</p><p class="stih2">ljude i stoku ti, Jahve, spašavaš.</p><p class="noviRedak"> </p><p class="stih1"> <span class="brojRetka" id="8">8</span>Kako li je dragocjena, Bože, dobrota tvoja,</p><p class="stih2">pod sjenu krila tvojih ljudi se sklanjaju;</p><p class="stih1"> <span class="brojRetka" id="9">9</span>site se pretilinom doma tvojega,</p><p class="stih2">potocima svojih slasti ti ih napajaš.</p><p class="stih1"> <span class="brojRetka" id="10">10</span>U tebi je izvor životni,</p><p class="stih2">tvojom svjetlošću mi svjetlost vidimo.</p><p class="noviRedak"> </p><p class="stih1"> <span class="brojRetka" id="11">11</span>Zakrili dobrotom sve koji te štuju</p><p class="stih2">i pravednošću svojom sve koji su srca čestita.</p><p class="stih1"> <span class="brojRetka" id="12">12</span>Neka me ne zgazi noga ohola,</p><p class="stih2">i ruka grešnika neka me ne goni.</p><p class="noviRedak"> </p><p class="stih1"> <span class="brojRetka" id="13">13</span>Gle, padoše koji čine bezakonje:</p><p class="stih2">oboreni su da više ne ustanu.</p>