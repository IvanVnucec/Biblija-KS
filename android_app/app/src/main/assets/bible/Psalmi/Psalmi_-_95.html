<h2>PSALAM 95 (94)</h2><h3>Poziv na Božju hvalu</h3><p class="stih1"> <span class="brojRetka" id="1">1</span>Dođite, kličimo Jahvi,</p><p class="stih2">uzvikujmo Hridi, spasitelju svome!</p><p class="stih1"> <span class="brojRetka" id="2">2</span>Pred lice mu stupimo s hvalama,</p><p class="stih2">kličimo mu u pjesmama!</p><p class="noviRedak"> </p><p class="stih1"> <span class="brojRetka" id="3">3</span>Jer velik je Jahve, Bog naš,</p><p class="stih2">Kralj veliki nad svim bogovima.</p><p class="stih1"> <span class="brojRetka" id="4">4</span>U njegovoj su ruci zemaljske dubine,</p><p class="stih2">njegovi su vrhunci planina.</p><p class="stih1"> <span class="brojRetka" id="5">5</span>Njegovo je more, on ga je stvorio,</p><p class="stih2">i kopno koje načiniše ruke njegove.</p><p class="noviRedak"> </p><p class="stih1"> <span class="brojRetka" id="6">6</span>Dođite, prignimo koljena i padnimo nice,</p><p class="stih2">poklonimo se Jahvi koji nas stvori!</p><p class="stih1"> <span class="brojRetka" id="7">7</span>Jer on je Bog naš,</p><p class="stih2">a mi narod paše njegove, ovce što on ih čuva.</p><p class="stih2">O, da danas glas mu poslušate:</p><p class="stih1"> <span class="brojRetka" id="8">8</span>»Ne budite srca tvrda kao u Meribi,</p><p class="stih2">kao u dan Mase u pustinji</p><p class="stih1"> <span class="brojRetka" id="9">9</span>gdje me iskušavahu očevi vaši</p><p class="stih2">premda vidješe djela moja.</p><p class="noviRedak"> </p><p class="stih1"> <span class="brojRetka" id="10">10</span>Četrdeset ljeta jadio me naraštaj onaj,</p><p class="stih2">pa rekoh: ‘Narod su nestalna srca</p><p class="stih2">i ne promiču moje putove.’</p><p class="stih1"> <span class="brojRetka" id="11">11</span>Stog se zakleh u svom gnjevu:</p><p class="stih2">‘Nikad neće ući u moj pokoj!’«</p>