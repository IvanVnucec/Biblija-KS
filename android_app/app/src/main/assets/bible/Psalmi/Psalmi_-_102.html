<h2>PSALAM 102 (101)</h2><h3>Molitva u nesreći</h3><p class="stih1"> <span class="brojRetka" id="1">1</span>Molitva nevoljnika koji je klonuo pa svoju tugu</p><p class="stih2">izlijeva pred Jahvom.</p><p class="stih1"> <span class="brojRetka" id="2">2</span>Jahve, usliši molitvu moju,</p><p class="stih2">i vapaj moj k tebi da dođe!</p><p class="stih1"> <span class="brojRetka" id="3">3</span>Nemoj sakrivati lice od mene</p><p class="stih2">u dan moje nevolje!</p><p class="stih2">Prigni k meni uho svoje:</p><p class="stih2">kad te prizovem, brzo me usliši!</p><p class="noviRedak"> </p><p class="stih1"> <span class="brojRetka" id="4">4</span>Jer moji dani nestaju poput dima,</p><p class="stih2">a moje kosti gore kao oganj.</p><p class="stih1"> <span class="brojRetka" id="5">5</span>Srce mi se suši kao pokošena trava</p><p class="stih2">i kruh svoj zaboravljam jesti.</p><p class="stih1"> <span class="brojRetka" id="6">6</span>Od snažnih jecaja mojih</p><p class="stih2">kosti mi uz kožu prionuše.</p><p class="noviRedak"> </p><p class="stih1"> <span class="brojRetka" id="7">7</span>Sličan sam čaplji u pustinji,</p><p class="stih2">postah k’o ćuk na pustoj razvalini.</p><p class="stih1"> <span class="brojRetka" id="8">8</span>Ne nalazim sna i uzdišem</p><p class="stih2">k’o samotan vrabac na krovu.</p><p class="stih1"> <span class="brojRetka" id="9">9</span>Svagda me grde dušmani moji;</p><p class="stih2">mnome se proklinju što bjesne na me.</p><p class="noviRedak"> </p><p class="stih1"> <span class="brojRetka" id="10">10</span>Pepeo jedem poput kruha,</p><p class="stih2">a piće svoje miješam sa suzama</p><p class="stih1"> <span class="brojRetka" id="11">11</span>zbog tvoje ljutine i gnjeva,</p><p class="stih2">jer si me digao i bacio.</p><p class="stih1"> <span class="brojRetka" id="12">12</span>Moji su dani k’o oduljena sjena,</p><p class="stih2">a ja se, gle, sušim poput trave.</p><p class="noviRedak"> </p><p class="stih1"> <span class="brojRetka" id="13">13</span>A ti, o Jahve, ostaješ dovijeka</p><p class="stih2">i tvoje ime kroza sva koljena.</p><p class="stih1"> <span class="brojRetka" id="14">14</span>Ustani, smiluj se Sionu:</p><p class="stih2">vrijeme je da mu se smiluješ</p><p class="stih2">– sada je čas!</p><p class="stih1"> <span class="brojRetka" id="15">15</span>Jer milo je slugama tvojim kamenje njegovo,</p><p class="stih2">žale ruševine njegove.</p><p class="noviRedak"> </p><p class="stih1"> <span class="brojRetka" id="16">16</span>Tad će se pogani bojati, Jahve, imena tvojega</p><p class="stih2">i svi kraljevi zemlje slave tvoje</p><p class="stih1"> <span class="brojRetka" id="17">17</span>kad Jahve opet sazda Sion, </p><p class="stih2">kad se pokaže u slavi svojoj,</p><p class="stih1"> <span class="brojRetka" id="18">18</span>kad se osvrne na prošnju ubogih</p><p class="stih2">i ne prezre molitve njihove.</p><p class="noviRedak"> </p><p class="stih1"> <span class="brojRetka" id="19">19</span>Nek’ se zapiše ovo za budući naraštaj,</p><p class="stih2">puk što nastane neka hvali Jahvu.</p><p class="stih1"> <span class="brojRetka" id="20">20</span>Jer Jahve gleda sa svog uzvišenog svetišta,</p><p class="stih2">s nebesa na zemlju gleda</p><p class="stih1"> <span class="brojRetka" id="21">21</span>da čuje jauke sužnjeva,</p><p class="stih2">da izbavi smrti predane,</p><p class="stih1"> <span class="brojRetka" id="22">22</span>da se na Sionu navijesti ime Jahvino</p><p class="stih2">i njegova hvala u Jeruzalemu</p><p class="stih1"> <span class="brojRetka" id="23">23</span>kad se narodi skupe</p><p class="stih2">i kraljevstva da služe Jahvi.</p><p class="noviRedak"> </p><p class="stih1"> <span class="brojRetka" id="24">24</span>Putem je istrošio sile moje,</p><p class="stih2">skratio mi dane.</p><p class="stih1"> <span class="brojRetka" id="25">25</span>Rekoh: »Bože moj, nemoj me uzeti u sredini dana mojih!</p><p class="stih2">Kroza sva koljena traju godine tvoje.</p><p class="noviRedak"> </p><p class="stih1"> <span class="brojRetka" id="26">26</span>U početku utemelji zemlju,</p><p class="stih2">i nebo je djelo ruku tvojih.</p><p class="stih1"> <span class="brojRetka" id="27">27</span>Propast će, ti ćeš ostati,</p><p class="stih2">sve će ostarjeti kao odjeća.</p><p class="stih2">Mijenjaš ih poput haljine i nestaju:</p><p class="stih1"> <span class="brojRetka" id="28">28</span>ti si uvijek isti</p><p class="stih2">– godinama tvojim nema kraja.</p><p class="noviRedak"> </p><p class="stih1"> <span class="brojRetka" id="29">29</span>Djeca će tvojih slugu živjeti u miru</p><p class="stih2">i potomstvo će njihovo trajati pred tobom.«</p>