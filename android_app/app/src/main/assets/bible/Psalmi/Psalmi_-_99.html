<h2>PSALAM 99 (98)</h2><h3>Jahve – sveti i pravedni Kralj</h3><p class="stih1"> <span class="brojRetka" id="1">1</span>Jahve kraljuje – nek’ zadršću narodi;</p><p class="stih2">sjedi nad kerubima – zemlja nek’ se potrese!</p><p class="stih1"> <span class="brojRetka" id="2">2</span>Velik je Jahve na Sionu,</p><p class="stih2">uzvišen nada sve narode.</p><p class="noviRedak"> </p><p class="stih1"> <span class="brojRetka" id="3">3</span>Nek’ slave ime tvoje veliko i strašno:</p><p class="stih2">ono je sveto!</p><p class="noviRedak"> </p><p class="stih1"> <span class="brojRetka" id="4">4</span>Ti kralj si moćan koji ljubiš što je pravo,</p><p class="stih2">pravednost ti si utvrdio,</p><p class="stih2">pravo i pravednost vršiš u Jakovu.</p><p class="noviRedak"> </p><p class="stih1"> <span class="brojRetka" id="5">5</span>Uzvisujte Jahvu, Boga našega,</p><p class="stih2">padnite pred podnožje njegovo:</p><p class="stih2">ono je sveto.</p><p class="noviRedak"> </p><p class="stih1"> <span class="brojRetka" id="6">6</span>Mojsije i Aron među svećenicima njegovim</p><p class="stih2">i Samuel među onima koji zazivaju ime njegovo:</p><p class="stih2">zazivahu Jahvu, i on ih usliša.</p><p class="noviRedak"> </p><p class="stih1"> <span class="brojRetka" id="7">7</span>Iz stupa od oblaka govoraše njima:</p><p class="stih2">slušahu zapovijedi njegove</p><p class="stih2">i odredbe što ih dade.</p><p class="noviRedak"> </p><p class="stih1"> <span class="brojRetka" id="8">8</span>Jahve, Bože naš, ti si ih uslišivao;</p><p class="stih2">Bože, milostiv si bio njima</p><p class="stih2">premda si kažnjavao grijehe njihove.</p><p class="noviRedak"> </p><p class="stih1"> <span class="brojRetka" id="9">9</span>Uzvisujte Jahvu, Boga našega,</p><p class="stih2">padnite pred svetu goru njegovu:</p><p class="stih2">jer svet je Jahve, Bog naš.</p>