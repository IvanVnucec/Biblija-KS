<h2>PSALAM 49 (48)</h2><h3>Prividna sreća bezbožnika</h3><p class="stih1"> <span class="brojRetka" id="1">1</span>Zborovođi.</p><p class="stih2">Sinova Korahovih. Psalam.</p><p class="stih1"> <span class="brojRetka" id="2">2</span>Poslušajte ovo, svi narodi,</p><p class="stih2">čujte, svi stanovnici zemlje,</p><p class="stih1"> <span class="brojRetka" id="3">3</span>vi, djeco puka, i vi, odličnici,</p><p class="stih2">bogati i siromašni zajedno!</p><p class="noviRedak"> </p><p class="stih1"> <span class="brojRetka" id="4">4</span>Moja će usta zboriti mudrost,</p><p class="stih2">i moje srce misli razumne.</p><p class="stih1"> <span class="brojRetka" id="5">5</span>K poučnoj izreci priklonit ću uho,</p><p class="stih2">uz harfu ću izložit’ svoju zagonetku.</p><p class="noviRedak"> </p><p class="stih1"> <span class="brojRetka" id="6">6</span>Što da se bojim u danima nesreće</p><p class="stih2">kad me opkoli zloba izdajica</p><p class="stih1"> <span class="brojRetka" id="7">7</span>koji se u blago svoje uzdaju</p><p class="stih2">i silnim se hvale bogatstvom?</p><p class="noviRedak"> </p><p class="stih1"> <span class="brojRetka" id="8">8</span>Ta nitko sebe ne može otkupit’</p><p class="stih2">ni za se dati Bogu otkupninu:</p><p class="stih1"> <span class="brojRetka" id="9">9</span>životu je cijena previsoka,</p><p class="stih2">i nikada je neće platiti</p><p class="stih1"> <span class="brojRetka" id="10">10</span>tko želi živjeti dovijeka</p><p class="stih2">i ne vidjeti jamu grobnu.</p><p class="noviRedak"> </p><p class="stih1"> <span class="brojRetka" id="11">11</span>Jer, i mudri umiru,</p><p class="stih2">pogiba i luđak i bezumnik:</p><p class="stih2">bogatstvo svoje ostavlja drugima.</p><p class="noviRedak"> </p><p class="stih1"> <span class="brojRetka" id="12">12</span>Grobovi im kuće zasvagda,stanovi njihovi od koljena do koljena,</p><p class="stih2">sve ako se zemlje nazivale imenima njihovim.</p><p class="noviRedak"> </p><p class="stih1"> <span class="brojRetka" id="13">13</span>Čovjek koji nerazumno živi</p><p class="stih2">sličan je stoci koja ugiba.</p><p class="stih1"> <span class="brojRetka" id="14">14</span>Takav je put onih koji se ludo uzdaju,</p><p class="stih2">to je konac onih koji uživaju u sreći:</p><p class="noviRedak"> </p><p class="stih1"> <span class="brojRetka" id="15">15</span>Poput stada redaju se u podzemlju,</p><p class="stih2">smrt im je pastir, a dobri njima vladaju.</p><p class="stih2">Njihova će lika brzo nestati,</p><p class="stih2">podzemlje će im biti postojbina.</p><p class="stih1"> <span class="brojRetka" id="16">16</span>A moju će dušu Bog ugrabiti podzemlju iz pandža</p><p class="stih2">i milostivo me primiti.</p><p class="noviRedak"> </p><p class="stih1"> <span class="brojRetka" id="17">17</span>Ne boj se ako se tko obogati</p><p class="stih2">i ako se poveća blago doma njegova:</p><p class="stih1"> <span class="brojRetka" id="18">18</span>kad umre, ništa neće ponijeti sa sobom,</p><p class="stih2">i blago njegovo neće s njime sići.</p><p class="noviRedak"> </p><p class="stih1"> <span class="brojRetka" id="19">19</span>Ako se u životu držao sretnim</p><p class="stih2">– »Govorit će se da ti je dobro bilo!« –</p><p class="stih1"> <span class="brojRetka" id="20">20</span>i on će doći u skup otaca svojih,</p><p class="stih2">gdje svjetlosti više vidjeti neće.</p><p class="noviRedak"> </p><p class="stih1"> <span class="brojRetka" id="21">21</span>Čovjek koji nerazumno živi</p><p class="stih2">sličan je stoci koja ugiba.</p>