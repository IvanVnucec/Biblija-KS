<h2>PSALAM 40 (39)</h2><h3>Zahvala i molba</h3><p class="stih1"> <span class="brojRetka" id="1">1</span>Zborovođi.</p><p class="stih2">Davidov.</p><p class="stih1"> <span class="brojRetka" id="2">2</span>Uzdah se u Jahvu uzdanjem silnim,</p><p class="stih2">i on se k meni prignu i usliša vapaj moj.</p><p class="noviRedak"> </p><p class="stih1"> <span class="brojRetka" id="3">3</span>Izvuče me iz jame propasti,</p><p class="stih2">iz blata kalnoga;</p><p class="stih2">noge mi stavi na hridinu,</p><p class="stih2">korake moje ukrijepi.</p><p class="noviRedak"> </p><p class="stih1"> <span class="brojRetka" id="4">4</span>U usta mi stavi pjesmu novu,</p><p class="stih2">slavopoj Bogu našemu.</p><p class="stih2">Vidjet će mnogi i strah će ih obuzeti:</p><p class="stih2">uzdanje će svoje staviti u Jahvu.</p><p class="noviRedak"> </p><p class="stih1"> <span class="brojRetka" id="5">5</span>Blago čovjeku koji se u Jahvu uzda,</p><p class="stih2">koji ne ide za štovateljima lažnih bogova,</p><p class="stih2">za onima koji se predaju prijevari.</p><p class="noviRedak"> </p><p class="stih1"> <span class="brojRetka" id="6">6</span>Čudesa mnoga tvoriš, o Jahve, Bože moj,</p><p class="stih2">i namisli čudesne – ravna ti nema!</p><p class="stih2">Kazivat’ ih i objavljivati želim,</p><p class="stih2">al’ odveć ih je da bi se nabrojit’ mogli.</p><p class="noviRedak"> </p><p class="stih1"> <span class="brojRetka" id="7">7</span>Nisu ti mile ni žrtve ni prinosi,</p><p class="stih2">nego si mi uši otvorio:</p><p class="stih2">paljenice ni okajnice ne tražiš.</p><p class="noviRedak"> </p><p class="stih1"> <span class="brojRetka" id="8">8</span>Tada rekoh: »Evo dolazim!</p><p class="stih2">U svitku knjige piše za mene:</p><p class="stih1"> <span class="brojRetka" id="9">9</span>Milje mi je, Bože moj, vršit’ volju tvoju,</p><p class="stih2">Zakon tvoj duboko u srcu ja nosim.«</p><p class="noviRedak"> </p><p class="stih1"> <span class="brojRetka" id="10">10</span>Tvoju ću pravdu naviještat’ u velikom zboru,</p><p class="stih2">i usta svojih zatvoriti neću,</p><p class="stih2">o Jahve, sve ti je znano.</p><p class="noviRedak"> </p><p class="stih1"> <span class="brojRetka" id="11">11</span>Tvoju pravdu neću kriti u srcu,</p><p class="stih2">kazivat ću vjernost tvoju i tvoj spas.</p><p class="stih2">Tajit neću dobrote tvoje,</p><p class="stih2">ni tvoje vjernosti velikoj skupštini.</p><p class="noviRedak"> </p><p class="stih1"> <span class="brojRetka" id="12">12</span>A ti, o Jahve, milosrđa mi svog ne krati,</p><p class="stih2">dobrota tvoja i vjernost neka me svagda čuvaju.</p><p class="noviRedak"> </p><p class="stih1"> <span class="brojRetka" id="13">13</span>Jer me okružiše nesreće nebrojene,</p><p class="stih2">krivice me moje sustigoše da gledat’ ne mogu:</p><p class="stih2">više ih je no vlasi na glavi,</p><p class="stih2">i srce mi je stoga klonulo.</p><p class="noviRedak"> </p><p class="stih1"> <span class="brojRetka" id="14">14</span>Bilo ti milo, o Jahve, da me izbaviš;</p><p class="stih2">Gospodine, u pomoć mi pohitaj!</p><p class="stih1"> <span class="brojRetka" id="15">15</span>Neka se postide i smetu</p><p class="stih2">svi koji mi o glavi rade.</p><p class="noviRedak"> </p><p class="stih1">Nek’ uzmaknu i neka se posrame</p><p class="stih2">koji se nesreći mojoj raduju!</p><p class="stih1"> <span class="brojRetka" id="16">16</span>Neka se skamene u sramoti svojoj</p><p class="stih2">koji zlurado na me grohoću!</p><p class="noviRedak"> </p><p class="stih1"> <span class="brojRetka" id="17">17</span>Neka kliču i nek’ se vesele u tebi</p><p class="stih2">svi koji te traže!</p><p class="stih2">Neka govore svagda: »Velik je Jahve!«</p><p class="stih2">svi koji spasenje tvoje ljube.</p><p class="noviRedak"> </p><p class="stih1"> <span class="brojRetka" id="18">18</span>Bijedan sam ja i nevoljan,</p><p class="stih2">al’ Jahve se brine za me.</p><p class="stih1">Ti si pomoć moja i moj spasitelj;</p><p class="stih1">o Bože moj, ne kasni!</p>