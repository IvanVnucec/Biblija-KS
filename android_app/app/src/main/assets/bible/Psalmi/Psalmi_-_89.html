<h2>PSALAM 89 (88)</h2><h3>Hvalospjev i molitva Bogu vjernome</h3><p class="stih1"> <span class="brojRetka" id="1">1</span>Poučna pjesma.</p><p class="stih2">Ezrahijca Etana.</p><p class="stih1"> <span class="brojRetka" id="2">2</span>O ljubavi Jahvinoj pjevat ću dovijeka,</p><p class="stih2">kroza sva koljena vjernost ću tvoju naviještati.</p><p class="stih1"> <span class="brojRetka" id="3">3</span>Ti reče: »Zavijeke je sazdana ljubav moja!«</p><p class="stih2">U nebu utemelji vjernost svoju:</p><p class="noviRedak"> </p><p class="stih1"> <span class="brojRetka" id="4">4</span>»Savez sklopih s izabranikom svojim,</p><p class="stih2">zakleh se Davidu, sluzi svome:</p><p class="stih1"> <span class="brojRetka" id="5">5</span>tvoje potomstvo održat ću dovijeka,</p><p class="stih2">za sva koljena sazdat ću prijestolje tvoje.«</p><p class="noviRedak"> </p><p class="stih1"> <span class="brojRetka" id="6">6</span>Nebesa veličaju čudesa tvoja, Jahve,</p><p class="stih2">i tvoju vjernost u zboru svetih.</p><p class="stih1"> <span class="brojRetka" id="7">7</span>Ta tko je u oblacima ravan Jahvi,</p><p class="stih2">tko li je Jahvi sličan među sinovima Božjim?</p><p class="stih1"> <span class="brojRetka" id="8">8</span>Bog je strahovit u zboru svetih,</p><p class="stih2">velik i strašan svima oko sebe.</p><p class="stih1"> <span class="brojRetka" id="9">9</span>Jahve, Bože nad vojskama, tko je kao ti?</p><p class="stih2">Silan si, Jahve, i vjernost te okružuje.</p><p class="noviRedak"> </p><p class="stih1"> <span class="brojRetka" id="10">10</span>Ti zapovijedaš bučnome moru,</p><p class="stih2">obuzdavaš silu valova njegovih;</p><p class="stih1"> <span class="brojRetka" id="11">11</span>ti sasječe Rahaba i zgazi,</p><p class="stih2">snažnom mišicom rasu dušmane svoje.</p><p class="noviRedak"> </p><p class="stih1"> <span class="brojRetka" id="12">12</span>Tvoja su nebesa i tvoja je zemlja,</p><p class="stih2">zemljin krug ti si sazdao i sve što je na njemu;</p><p class="stih1"> <span class="brojRetka" id="13">13</span>sjever i jug ti si stvorio,</p><p class="stih2">Tabor i Hermon kliču imenu tvojemu.</p><p class="noviRedak"> </p><p class="stih1"> <span class="brojRetka" id="14">14</span>Tvoja je mišica snažna,</p><p class="stih2">ruka čvrsta, desnica dignuta.</p><p class="stih1"> <span class="brojRetka" id="15">15</span>Pravda i pravednost temelj su prijestolja tvoga,</p><p class="stih2">ljubav i istina koračaju pred tobom.</p><p class="noviRedak"> </p><p class="stih1"> <span class="brojRetka" id="16">16</span>Blago narodu vičnu svetom klicanju,</p><p class="stih2">on hodi u sjaju lica tvojega, Jahve,</p><p class="stih1"> <span class="brojRetka" id="17">17</span>u tvom se imenu raduje svagda</p><p class="stih2">i tvojom se pravdom ponosi.</p><p class="noviRedak"> </p><p class="stih1"> <span class="brojRetka" id="18">18</span>Jer ti si ures moći njegove,</p><p class="stih2">po tvojoj milosti raste snaga naša.</p><p class="stih1"> <span class="brojRetka" id="19">19</span>Jer Jahve je štit naš,</p><p class="stih2">Svetac Izraelov kralj je naš.</p><p class="noviRedak"> </p><p class="stih1"> <span class="brojRetka" id="20">20</span>Nekoć si u viđenju govorio pobožnima svojim:</p><p class="stih2">»Junaku stavih krunu na glavu,</p><p class="stih2">izabranika iz naroda izdigoh;</p><p class="noviRedak"> </p><p class="stih1"> <span class="brojRetka" id="21">21</span>nađoh Davida, slugu svoga,</p><p class="stih2">svetim ga svojim uljem pomazah,</p><p class="stih1"> <span class="brojRetka" id="22">22</span>da ruka moja svagda ostane s njime</p><p class="stih2">i moja mišica da ga krijepi.</p><p class="noviRedak"> </p><p class="stih1"> <span class="brojRetka" id="23">23</span>Neće ga nadmudriti dušmanin,</p><p class="stih2">niti oboriti sin bezakonja.</p><p class="stih1"> <span class="brojRetka" id="24">24</span>Razbit ću pred njim protivnike njegove,</p><p class="stih2">pogubit ću mrzitelje njegove.</p><p class="noviRedak"> </p><p class="stih1"> <span class="brojRetka" id="25">25</span>Vjernost moja i dobrota bit će s njime</p><p class="stih2">i u mome imenu rast će mu snaga.</p><p class="stih1"> <span class="brojRetka" id="26">26</span>Pružit ću njegovu ruku nad more,</p><p class="stih2">do Rijeke desnicu njegovu.</p><p class="noviRedak"> </p><p class="stih1"> <span class="brojRetka" id="27">27</span>On će me zvati: ‘Oče moj!</p><p class="stih2">Bože moj i hridi spasa mojega.’</p><p class="stih1"> <span class="brojRetka" id="28">28</span>A ja ću ga prvorođencem učiniti,</p><p class="stih2">najvišim među kraljevima svijeta.</p><p class="noviRedak"> </p><p class="stih1"> <span class="brojRetka" id="29">29</span>Njemu ću sačuvati dovijeka naklonost svoju</p><p class="stih2">i savez svoj vjeran.</p><p class="stih1"> <span class="brojRetka" id="30">30</span>Njegovo ću potomstvo učiniti vječnim</p><p class="stih2">i prijestolje mu kao dan nebeski.</p><p class="noviRedak"> </p><p class="stih1"> <span class="brojRetka" id="31">31</span>Ako li mu sinovi zakon moj ostave</p><p class="stih2">i ne budu hodili po naredbama mojim,</p><p class="stih1"> <span class="brojRetka" id="32">32</span>ako li prestupe odredbe moje</p><p class="stih2">i ne budu čuvali zapovijedi mojih;</p><p class="stih1"> <span class="brojRetka" id="33">33</span>šibom ću kazniti nedjelo njihovo,</p><p class="stih2">udarcima ljutim krivicu njihovu,</p><p class="stih1"> <span class="brojRetka" id="34">34</span>ali mu naklonosti svoje oduzeti neću</p><p class="stih2">niti ću prekršiti vjernosti svoje.</p><p class="noviRedak"> </p><p class="stih1"> <span class="brojRetka" id="35">35</span>Neću povrijediti saveza svojega</p><p class="stih2">i neću poreći obećanja svoga.</p><p class="stih1"> <span class="brojRetka" id="36">36</span>Jednom se zakleh svetošću svojom:</p><p class="stih2">Davida prevariti neću:</p><p class="stih1"> <span class="brojRetka" id="37">37</span>potomstvo će njegovo ostati dovijeka,</p><p class="stih2">prijestolje njegovo preda mnom kao sunce,</p><p class="stih1"> <span class="brojRetka" id="38">38</span>ostat će dovijeka kao mjesec,</p><p class="stih2">vjerni svjedok na nebu.«</p><p class="noviRedak"> </p><p class="stih1"> <span class="brojRetka" id="39">39</span>A sada ti ga odbi i odbaci,</p><p class="stih2">silno se razgnjevi na pomazanika svoga.</p><p class="stih1"> <span class="brojRetka" id="40">40</span>Prezre savez sa slugom svojim</p><p class="stih2">i krunu njegovu do zemlje ponizi.</p><p class="noviRedak"> </p><p class="stih1"> <span class="brojRetka" id="41">41</span>Razvali sve zidine njegove,</p><p class="stih2">njegove utvrde u ruševine baci.</p><p class="stih1"> <span class="brojRetka" id="42">42</span>Pljačkaju ga svi što naiđu,</p><p class="stih2">na ruglo je susjedima svojim.</p><p class="noviRedak"> </p><p class="stih1"> <span class="brojRetka" id="43">43</span>Podiže desnicu dušmana njegovih</p><p class="stih2">i obradova protivnike njegove.</p><p class="stih1"> <span class="brojRetka" id="44">44</span>Otupi oštricu mača njegova,</p><p class="stih2">u boju mu ne pomože.</p><p class="noviRedak"> </p><p class="stih1"> <span class="brojRetka" id="45">45</span>Njegovu sjaju kraj učini,</p><p class="stih2">njegovo prijestolje na zemlju obori.</p><p class="stih1"> <span class="brojRetka" id="46">46</span>Skratio si dane mladosti njegove,</p><p class="stih2">sramotom ga pokrio.</p><p class="noviRedak"> </p><p class="stih1"> <span class="brojRetka" id="47">47</span>Ta dokle ćeš, Jahve? Zar ćeš se uvijek skrivati?</p><p class="stih2">Hoće li gnjev tvoj k’o oganj gorjeti?</p><p class="stih1"> <span class="brojRetka" id="48">48</span>Sjeti se kako je kratak život moj,</p><p class="stih2">kako si ljude prolazne stvorio!</p><p class="stih1"> <span class="brojRetka" id="49">49</span>Tko živ smrti vidjeti neće?</p><p class="stih2">Tko će od ruke podzemlja dušu sačuvati?</p><p class="noviRedak"> </p><p class="stih1"> <span class="brojRetka" id="50">50</span>Gdje li je, Jahve, tvoja dobrota iskonska</p><p class="stih2">kojom se Davidu zakle na vjernost svoju?</p><p class="stih1"> <span class="brojRetka" id="51">51</span>Sjeti se, Jahve, sramote slugu svojih:</p><p class="stih2">u srcu nosim svu mržnju pogana</p><p class="stih1"> <span class="brojRetka" id="52">52</span>s kojom nasrću dušmani tvoji, Jahve,</p><p class="stih2">s kojom nasrću na korake pomazanika tvoga.</p><p class="noviRedak"> </p><p class="stih1"> <span class="brojRetka" id="53">53</span>Blagoslovljen Jahve dovijeka!</p><p class="stih2">Tako neka bude. Amen!</p>