<h2>PSALAM 107 (106)</h2><h3>Bog spašava čovjeka iz svake nevolje</h3><p class="stih1"> <span class="brojRetka" id="1">1</span>Aleluja! Hvalite Jahvu jer je dobar,</p><p class="stih2">jer je dovijeka ljubav njegova!</p><p class="stih1"> <span class="brojRetka" id="2">2</span>Tako nek’ reknu svi otkupljenici</p><p class="stih2">koje Jahve otkupi iz ruke dušmanske</p><p class="stih1"> <span class="brojRetka" id="3">3</span>i koje skupi iz svih zemalja,</p><p class="stih2">s istoka i sa zapada, sa sjevera i s juga.</p><p class="noviRedak"> </p><p class="stih1"> <span class="brojRetka" id="4">4</span>Lutahu pustinjom, u samoći pustoj,</p><p class="stih2">puta ne nalazeć’ do naseljena grada.</p><p class="stih1"> <span class="brojRetka" id="5">5</span>Gladni su bili, žeđu izmoreni,</p><p class="stih2">duša je klonula u njima.</p><p class="noviRedak"> </p><p class="stih1"> <span class="brojRetka" id="6">6</span>Tada zavapiše Jahvi u svojoj tjeskobi,</p><p class="stih2">i on ih istrže iz svih nevolja.</p><p class="stih1"> <span class="brojRetka" id="7">7</span>Pravim ih putem povede</p><p class="stih2">da stignu ka gradu naseljenu.</p><p class="noviRedak"> </p><p class="stih1"> <span class="brojRetka" id="8">8</span>Neka hvale Jahvu za dobrotu njegovu,</p><p class="stih2">za čudesa njegova sinovima ljudskim!</p><p class="stih1"> <span class="brojRetka" id="9">9</span>Jer gladnu dušu on nasiti,</p><p class="stih2">dušu izgladnjelu on napuni dobrima.</p><p class="noviRedak"> </p><p class="stih1"> <span class="brojRetka" id="10">10</span>U mraku sjeđahu i u tmini,</p><p class="stih2">sputani bijedom i gvožđima,</p><p class="stih1"> <span class="brojRetka" id="11">11</span>jer su prkosili besjedama Božjim</p><p class="stih2">i prezreli naum Svevišnjega.</p><p class="stih1"> <span class="brojRetka" id="12">12</span>Srce im stoga skrši patnjama:</p><p class="stih2">posrtahu, a ne bješe nikog da im pomogne.</p><p class="noviRedak"> </p><p class="stih1"> <span class="brojRetka" id="13">13</span>Tada zavapiše Jahvi u svojoj tjeskobi</p><p class="stih2">i on ih istrže iz svih nevolja.</p><p class="stih1"> <span class="brojRetka" id="14">14</span>Izvede ih iz tmina i mraka,</p><p class="stih2">raskide okove njihove.</p><p class="noviRedak"> </p><p class="stih1"> <span class="brojRetka" id="15">15</span>Neka hvale Jahvu za dobrotu njegovu,</p><p class="stih2">za čudesa njegova sinovima ljudskim!</p><p class="stih1"> <span class="brojRetka" id="16">16</span>Jer razbi vrata mjedena</p><p class="stih2">i gvozdene polomi zasune.</p><p class="noviRedak"> </p><p class="stih1"> <span class="brojRetka" id="17">17</span>Zbog svojih bezakonja bolovahu oni,</p><p class="stih2">ispaštajuć’ svoje opačine:</p><p class="stih1"> <span class="brojRetka" id="18">18</span>svako se jelo gadilo duši njihovoj,</p><p class="stih2">do vrata smrti oni dođoše.</p><p class="noviRedak"> </p><p class="stih1"> <span class="brojRetka" id="19">19</span>Tada zavapiše Jahvi u svojoj tjeskobi</p><p class="stih2">i on ih istrže iz svih nevolja.</p><p class="stih1"> <span class="brojRetka" id="20">20</span>Riječ svoju posla da ih ozdravi</p><p class="stih2">i život im spasi od jame grobne.</p><p class="noviRedak"> </p><p class="stih1"> <span class="brojRetka" id="21">21</span>Neka hvale Jahvu za dobrotu njegovu,</p><p class="stih2">za čudesa njegova sinovima ljudskim!</p><p class="stih1"> <span class="brojRetka" id="22">22</span>Nek’ prinose žrtve zahvalnice</p><p class="stih2">i kličući nek’ djela njegova kazuju!</p><p class="noviRedak"> </p><p class="stih1"> <span class="brojRetka" id="23">23</span>Oni koji lađama zaploviše morem</p><p class="stih2">da po vodama silnim trguju:</p><p class="stih1"> <span class="brojRetka" id="24">24</span>oni vidješe djela Jahvina,</p><p class="stih2">čudesa njegova na pučini.</p><p class="noviRedak"> </p><p class="stih1"> <span class="brojRetka" id="25">25</span>On reče i olujni se vjetar uzvitla</p><p class="stih2">što u visinu diže valove mora.</p><p class="stih1"> <span class="brojRetka" id="26">26</span>Do neba se dizahu, u bezdan se spuštahu,</p><p class="stih2">u nevolji duša im ginula.</p><p class="stih1"> <span class="brojRetka" id="27">27</span>Teturahu i posrtahu kao pijani,</p><p class="stih2">sva ih je mudrost izdala.</p><p class="noviRedak"> </p><p class="stih1"> <span class="brojRetka" id="28">28</span>Tada zavapiše Jahvi u svojoj tjeskobi</p><p class="stih2">i on ih istrže iz svih nevolja.</p><p class="stih1"> <span class="brojRetka" id="29">29</span>Smiri oluju u tih povjetarac,</p><p class="stih2">valovi morski umukoše.</p><p class="stih1"> <span class="brojRetka" id="30">30</span>Obradovaše se tišini,</p><p class="stih2">u željenu luku on ih povede.</p><p class="noviRedak"> </p><p class="stih1"> <span class="brojRetka" id="31">31</span>Neka hvale Jahvu za dobrotu njegovu,</p><p class="stih2">za čudesa njegova sinovima ljudskim!</p><p class="stih1"> <span class="brojRetka" id="32">32</span>Neka ga uzvisuju u narodnom zboru,</p><p class="stih2">neka ga hvale u vijeću staraca!</p><p class="noviRedak"> </p><p class="stih1"> <span class="brojRetka" id="33">33</span>On pretvori rijeke u pustinju,</p><p class="stih2">a izvore vodene u žednu zemlju;</p><p class="stih1"> <span class="brojRetka" id="34">34</span>plodonosnu zemlju u slanu pustaru</p><p class="stih2">zbog zloće žitelja njezinih.</p><p class="noviRedak"> </p><p class="stih1"> <span class="brojRetka" id="35">35</span>On obrati pustinju u jezero,</p><p class="stih2">a zemlju suhu u vodene izvore</p><p class="stih1"> <span class="brojRetka" id="36">36</span>i naseli ondje izgladnjele</p><p class="stih2">te podigoše grad gdje će živjeti.</p><p class="noviRedak"> </p><p class="stih1"> <span class="brojRetka" id="37">37</span>Zasijaše njive, posadiše vinograde</p><p class="stih2">što im doniješe obilnu ljetinu.</p><p class="stih1"> <span class="brojRetka" id="38">38</span>I on ih blagoslovi te se namnožiše silno</p><p class="stih2">i stada im se ne smanjiše.</p><p class="noviRedak"> </p><p class="stih1"> <span class="brojRetka" id="39">39</span>Prorijeđeni bjehu i prezreni</p><p class="stih2">pod teretom patnjâ i nevoljâ.</p><p class="stih1"> <span class="brojRetka" id="40">40</span>Onaj što izlijeva prezir na knezove</p><p class="stih2">pusti ih da po bespuću pustom lutaju.</p><p class="noviRedak"> </p><p class="stih1"> <span class="brojRetka" id="41">41</span>Iz nevolje podiže ubogog</p><p class="stih2">i obitelji k’o stada umnožī.</p><p class="stih1"> <span class="brojRetka" id="42">42</span>Videć’ to, čestiti neka se raduju,</p><p class="stih2">a zloća neka sebi usta začepi!</p><p class="noviRedak"> </p><p class="stih1"> <span class="brojRetka" id="43">43</span>Tko je mudar nek’ o svemu tom razmišlja</p><p class="stih2">i nek’ uvidi dobrotu Jahvinu!</p>