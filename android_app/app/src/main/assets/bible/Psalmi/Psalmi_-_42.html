<h3>Jadikovke prognanog levita</h3><p class="stih1"> <span class="brojRetka" id="1">1</span>Zborovođi.</p><p class="stih2">Poučna pjesma. Sinova Korahovih.</p><p class="stih1"> <span class="brojRetka" id="2">2</span>Kao što košuta žudi za izvor-vodom,</p><p class="stih2">tako duša moja čezne, Bože, za tobom.</p><p class="noviRedak"> </p><p class="stih1"> <span class="brojRetka" id="3">3</span>Žedna mi je duša Boga, Boga živoga:</p><p class="stih2">o, kada ću doći i lice Božje gledati?</p><p class="noviRedak"> </p><p class="stih1"> <span class="brojRetka" id="4">4</span>Suze su kruh moj danju i noću,</p><p class="stih2">dok me svednevice pitaju: »Gdje ti je Bog tvoj?«</p><p class="noviRedak"> </p><p class="stih1"> <span class="brojRetka" id="5">5</span>Duša moja gine kada se spomenem</p><p class="stih2">kako koračah u mnoštvu</p><p class="stih2">predvodeć’ ih k domu Božjem</p><p class="stih2">uz radosno klicanje i hvalopojke</p><p class="stih2">u povorci svečanoj.</p><p class="noviRedak"> </p><p class="stih1"> <span class="brojRetka" id="6">6</span>Što si mi, dušo, klonula</p><p class="stih2">i što jecaš u meni?</p><p class="stih1">U Boga se uzdaj, jer opet ću ga slaviti,</p><p class="stih2">spasenje svoje, Boga svog!</p><p class="noviRedak"> </p><p class="stih1"> <span class="brojRetka" id="7">7</span>Tuguje duša u meni,</p><p class="stih2">stoga se tebe spominjem</p><p class="stih2">iz zemlje Jordana i Hermona, s brda Misara.</p><p class="noviRedak"> </p><p class="stih1"> <span class="brojRetka" id="8">8</span>Bezdan doziva bezdan bukom slapova tvojih:</p><p class="stih2">sve vode tvoje i vali preko mene prijeđoše.</p><p class="noviRedak"> </p><p class="stih1"> <span class="brojRetka" id="9">9</span>Nek’ mi danju Jahve naklonost udijeli,</p><p class="stih2">a noću pjesmom ću hvalit’ Boga života svog.</p><p class="noviRedak"> </p><p class="stih1"> <span class="brojRetka" id="10">10</span>Reći ću Bogu: »Hridino moja, zašto me zaboravljaš?</p><p class="stih2">Zašto obilazim žalostan, pritisnut dušmanima?«</p><p class="noviRedak"> </p><p class="stih1"> <span class="brojRetka" id="11">11</span>Kosti mi se lome od poruge neprijateljâ</p><p class="stih2">dok me svednevice pitaju: »Gdje ti je Bog tvoj?«</p><p class="noviRedak"> </p><p class="stih1"> <span class="brojRetka" id="12">12</span>Što si mi, dušo, klonula</p><p class="stih2">i što jecaš u meni?</p><p class="stih2">U Boga se uzdaj, jer opet ću ga slaviti,</p><p class="stih2">spasenje svoje, Boga svog!</p><p class="noviRedak"> </p>