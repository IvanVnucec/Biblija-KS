<h2>PSALAM 143 (142)</h2><h3>Ponizna molitva</h3><p class="stih1"> <span class="brojRetka" id="1">1</span>Psalam.</p><p class="stih2">Davidov.</p><p class="stih1">Jahve, slušaj moju molitvu,</p><p class="stih2">u vjernosti svojoj prikloni uho mojim vapajima,</p><p class="stih2">u pravednosti me svojoj usliši!</p><p class="stih1"> <span class="brojRetka" id="2">2</span>Ne idi na sud sa slugom svojim,</p><p class="stih2">jer nitko živ nije pravedan pred tobom!</p><p class="noviRedak"> </p><p class="stih1"> <span class="brojRetka" id="3">3</span>Dušmanin mi dušu progoni,</p><p class="stih2">o zemlju pritisnu život moj;</p><p class="stih2">u tmine me baci da stanujem</p><p class="stih2">kao oni koji su davno umrli.</p><p class="stih1"> <span class="brojRetka" id="4">4</span>Duh moj već zamire u meni,</p><p class="stih2">srce mi trne u grudima.</p><p class="noviRedak"> </p><p class="stih1"> <span class="brojRetka" id="5">5</span>Spominjem se dana minulih,</p><p class="stih2">mislim o svim djelima tvojim,</p><p class="stih2">o djelima ruku tvojih razmišljam.</p><p class="stih1"> <span class="brojRetka" id="6">6</span>Ruke svoje za tobom pružam,</p><p class="stih2">duša moja k’o suha zemlja za tobom žeđa.</p><p class="noviRedak"> </p><p class="stih1"> <span class="brojRetka" id="7">7</span>Usliši me brzo, o Jahve,</p><p class="stih2">dah moj već je na izmaku!</p><p class="stih1">Lica svojeg preda mnom ne skrivaj,</p><p class="stih2">da ne postanem kao oni koji u grob silaze!</p><p class="noviRedak"> </p><p class="stih1"> <span class="brojRetka" id="8">8</span>Objavi mi jutrom dobrotu svoju</p><p class="stih2">jer se uzdam u tebe.</p><p class="stih1">Put mi kaži kojim ću krenuti</p><p class="stih2">jer k tebi dušu uzdižem.</p><p class="noviRedak"> </p><p class="stih1"> <span class="brojRetka" id="9">9</span>Izbavi me, Jahve, od mojih dušmana,</p><p class="stih2">tebi ja se utječem.</p><p class="stih1"> <span class="brojRetka" id="10">10</span>Nauči me da vršim volju tvoju</p><p class="stih2">jer ti si Bog moj.</p><p class="stih1">Duh tvoj dobri</p><p class="stih2">nek’ me po ravnu putu vodi!</p><p class="noviRedak"> </p><p class="stih1"> <span class="brojRetka" id="11">11</span>Zbog imena svog, Jahve, poživi me,</p><p class="stih2">zbog svoje pravednosti dušu mi izvedi iz tjeskobe!</p><p class="stih1"> <span class="brojRetka" id="12">12</span>Po svojoj dobroti satri moje dušmane,</p><p class="stih2">uništi sve moje tlačitelje,</p><p class="stih2">jer ja sam sluga tvoj!</p>