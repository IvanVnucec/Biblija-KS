<h2>PSALAM 34 (33)</h2><h3>Pohvala božanske pravde</h3><p class="stih1"> <span class="brojRetka" id="1">1</span>Davidov. Kada se David pravio ludim pred Abimelekom, </p><p class="stih2">a on ga otjera te tako David sretno izmače.</p><p class="stih1"> <span class="brojRetka" id="2">2</span>Blagoslivljat ću Jahvu u svako doba,</p><p class="stih2">njegova će mi hvala biti svagda na ustima!</p><p class="stih1"> <span class="brojRetka" id="3">3</span>Nek’ se Jahvom duša moja hvali:</p><p class="stih2">nek’ čuju ponizni i nek’ se raduju!</p><p class="noviRedak"> </p><p class="stih1"> <span class="brojRetka" id="4">4</span>Veličajte sa mnom Jahvu,</p><p class="stih2">uzvisujmo ime njegovo zajedno!</p><p class="stih1"> <span class="brojRetka" id="5">5</span>Tražio sam Jahvu, i on me usliša,</p><p class="stih2">izbavi me od straha svakoga.</p><p class="noviRedak"> </p><p class="stih1"> <span class="brojRetka" id="6">6</span>U njega gledajte i razveselite se,</p><p class="stih2">da se ne postide lica vaša.</p><p class="stih1"> <span class="brojRetka" id="7">7</span>Eto, jadnik vapi, a Jahve ga čuje,</p><p class="stih2">izbavlja ga iz svih tjeskoba.</p><p class="noviRedak"> </p><p class="stih1"> <span class="brojRetka" id="8">8</span>Anđeo Jahvin tabor podiže</p><p class="stih2">oko njegovih štovalaca da ih spasi.</p><p class="stih1"> <span class="brojRetka" id="9">9</span>Kušajte i vidite kako dobar je Jahve:</p><p class="stih2">blago čovjeku koji se njemu utječe!</p><p class="noviRedak"> </p><p class="stih1"> <span class="brojRetka" id="10">10</span>Bojte se Jahve, vi sveti njegovi:</p><p class="stih2">ne trpe oskudice koji ga se boje.</p><p class="stih1"> <span class="brojRetka" id="11">11</span>Osiromašiše mogućnici i gladuju,</p><p class="stih2">a koji traže Jahvu ne trpe oskudice.</p><p class="noviRedak"> </p><p class="stih1"> <span class="brojRetka" id="12">12</span>Dođite, djeco, i poslušajte me,</p><p class="stih2">učit ću vas strahu Gospodnjem.</p><p class="stih1"> <span class="brojRetka" id="13">13</span>O čovječe, ljubiš li život?</p><p class="stih2">Želiš li dane mnoge uživati dobra?</p><p class="noviRedak"> </p><p class="stih1"> <span class="brojRetka" id="14">14</span>Jezik svoj odà zla suspreži</p><p class="stih2">i usne od riječi prijevarnih!</p><p class="stih1"> <span class="brojRetka" id="15">15</span>Zla se kloni, a čini dobro,</p><p class="stih2">traži mir i za njim idi!</p><p class="noviRedak"> </p><p class="stih1"> <span class="brojRetka" id="16">16</span>Oči Jahvine gledaju pravedne,</p><p class="stih2">uši mu slušaju vapaje njihove.</p><p class="stih1"> <span class="brojRetka" id="17">17</span>Lice se Jahvino okreće protiv zločinaca</p><p class="stih2">da im spomen zatre na zemlji.</p><p class="noviRedak"> </p><p class="stih1"> <span class="brojRetka" id="18">18</span>Pravednici zazivaju, i Jahve ih čuje,</p><p class="stih2">izbavlja ih iz svih tjeskoba.</p><p class="stih1"> <span class="brojRetka" id="19">19</span>Blizu je Jahve onima koji su skršena srca,</p><p class="stih2">a klonule duše spašava.</p><p class="noviRedak"> </p><p class="stih1"> <span class="brojRetka" id="20">20</span>Mnoge nevolje ima pravednik,</p><p class="stih2">ali ga Jahve od svih izbavlja.</p><p class="stih1"> <span class="brojRetka" id="21">21</span>On čuva sve kosti njegove:</p><p class="stih2">ni jedna mu se neće slomiti.</p><p class="noviRedak"> </p><p class="stih1"> <span class="brojRetka" id="22">22</span>Opakost bezbošca ubija,</p><p class="stih2">platit će koji mrze pravednika.</p><p class="stih1"> <span class="brojRetka" id="23">23</span>Jahve izbavlja duše slugu svojih,</p><p class="stih2">i neće platiti tko god se njemu utječe.</p>