<h2>PSALAM 138 (137)</h2><h3>Pjesma zahvalnica</h3><p class="stih1"> <span class="brojRetka" id="1">1</span>Davidov.</p><p class="stih1">Zahvaljujem ti, Jahve, iz svega srca</p><p class="stih2">jer si čuo riječi mojih usta.</p><p class="stih1">Pred licem anđela pjevam tebi,</p><p class="stih1"> <span class="brojRetka" id="2">2</span>bacam se nice prema svetom hramu tvojemu.</p><p class="stih1">Zahvaljujem imenu tvojem</p><p class="stih2">za tvoju dobrotu i vjernost,</p><p class="stih2">jer si nada sve uzveličao</p><p class="stih2">obećanje svoje.</p><p class="stih1"> <span class="brojRetka" id="3">3</span>Kad sam te zazvao, uslišio si me,</p><p class="stih2">dušu si moju pokrijepio.</p><p class="noviRedak"> </p><p class="stih1"> <span class="brojRetka" id="4">4</span>Nek’ ti zahvaljuju, Jahve, svi kraljevi zemlje</p><p class="stih2">kad čuju riječi usta tvojih,</p><p class="stih1"> <span class="brojRetka" id="5">5</span>nek’ pjevaju putove Jahvine:</p><p class="stih2">»Zaista, velika je slava Jahvina!«</p><p class="stih1"> <span class="brojRetka" id="6">6</span>Zaista, uzvišen je Jahve, ali gleda na ponizna,</p><p class="stih2">a oholicu izdaleka poznaje.</p><p class="noviRedak"> </p><p class="stih1"> <span class="brojRetka" id="7">7</span>Kroz nevolje kad budem kročio, život mi čuvaj,</p><p class="stih2">pruži ruku proti gnjevu mojih dušmana;</p><p class="stih2">nek’ me tvoja spasi desnica!</p><p class="stih1"> <span class="brojRetka" id="8">8</span>Jahve, što ja počeh, ti dovrši!</p><p class="stih2">Jahve, vječna je ljubav tvoja:</p><p class="stih2">djelo ruku svojih ne zapusti!</p>