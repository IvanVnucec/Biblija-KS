<h2>PSALAM 73 (72)</h2><h3>Konačna pravda</h3><p class="stih1"> <span class="brojRetka" id="1">1</span>Psalam.</p><p class="stih2">Asafov.</p><p class="stih1">Kako je dobar Bog čestitima,</p><p class="stih2">Bog onima koji su čista srca!</p><p class="noviRedak"> </p><p class="stih1"> <span class="brojRetka" id="2">2</span>A meni umalo noge ne posrnuše,</p><p class="stih2">zamalo koraci ne okliznuše,</p><p class="stih1"> <span class="brojRetka" id="3">3</span>jer zločincima zavidjeh</p><p class="stih2">motreći sreću grešnikâ.</p><p class="noviRedak"> </p><p class="stih1"> <span class="brojRetka" id="4">4</span>Nikakvu patnju ne snose,zdravo je i pretilo tijelo njihovo.</p><p class="stih1"> <span class="brojRetka" id="5">5</span>Ne žive u mukama smrtnika,</p><p class="stih2">ljudske ih nevolje ne biju.</p><p class="noviRedak"> </p><p class="stih1"> <span class="brojRetka" id="6">6</span>Stoga je oholost ogrlica vratu njihovu,</p><p class="stih2">a nasilje haljina koja ih pokriva.</p><p class="stih1"> <span class="brojRetka" id="7">7</span>Iz pretila srca izlazi opakost njihova,</p><p class="stih2">srca im se prelijevaju ispraznim tlapnjama.</p><p class="noviRedak"> </p><p class="stih1"> <span class="brojRetka" id="8">8</span>Podsmjehuju se i zlobno govore,</p><p class="stih2">nasiljem prijete odozgo.</p><p class="stih1"> <span class="brojRetka" id="9">9</span>Ustima na nebo nasrću,</p><p class="stih2">a jezik se njihov obara na zemlju.</p><p class="noviRedak"> </p><p class="stih1"> <span class="brojRetka" id="10">10</span>Zato moj narod za njima leti</p><p class="stih2">i srče obilne vode</p><p class="stih1"> <span class="brojRetka" id="11">11</span>pa veli: »Kako da dozna Bog?</p><p class="stih2">Spoznaje li Svevišnji?«</p><p class="stih1"> <span class="brojRetka" id="12">12</span>Eto, takvi su grešnici:</p><p class="stih2">uvijek spokojni, bogatstvo zgrću.</p><p class="noviRedak"> </p><p class="stih1"> <span class="brojRetka" id="13">13</span>Jesam li, dakle, samo ja uzalud čuvao srce čisto</p><p class="stih2">i u nedužnosti prao ruke</p><p class="noviRedak"> </p><p class="stih1"> <span class="brojRetka" id="14">14</span>kad sam primao udarce svaki dan</p><p class="stih2">i kaznu jutro za jutrom?</p><p class="stih1"> <span class="brojRetka" id="15">15</span>Da sam kazao: »Govorit ću kao i oni«,</p><p class="stih2">izdao bih rod sinova tvojih.</p><p class="noviRedak"> </p><p class="stih1"> <span class="brojRetka" id="16">16</span>Promišljah tada da bih spoznao:</p><p class="stih2">al’ mi se učini mučno u očima mojim</p><p class="stih1"> <span class="brojRetka" id="17">17</span>sve dok ne nađoh ulaz u Božje svetinje</p><p class="stih2">pa prozreh kakav im je svršetak.</p><p class="noviRedak"> </p><p class="stih1"> <span class="brojRetka" id="18">18</span>Zaista, na klizavu stazu ti ih postavljaš,</p><p class="stih2">u propast ih obaraš.</p><p class="noviRedak"> </p><p class="stih1"> <span class="brojRetka" id="19">19</span>Kako učas propadoše,</p><p class="stih2">nestaše, užas ih izjede!</p><p class="stih1"> <span class="brojRetka" id="20">20</span>Kao što čovjek prezire san kad se probudi,</p><p class="stih2">tako ćeš, Gospode, prezreti lik im kada ustaneš.</p><p class="noviRedak"> </p><p class="stih1"> <span class="brojRetka" id="21">21</span>Kad mi duša bijaše ojađena,</p><p class="stih2">a bubrezi probodeni,</p><p class="stih1"> <span class="brojRetka" id="22">22</span>bezumnik bijah bez razbora,</p><p class="stih2">k’o živinče pred tobom.</p><p class="noviRedak"> </p><p class="stih1"> <span class="brojRetka" id="23">23</span>Al’ ću odsad uvijek biti s tobom,</p><p class="stih2">jer ti prihvati desnicu moju:</p><p class="stih1"> <span class="brojRetka" id="24">24</span>vodit ćeš me po naumu svojem</p><p class="stih2">da me zatim uzmeš u slavu svoju.</p><p class="noviRedak"> </p><p class="stih1"> <span class="brojRetka" id="25">25</span>Koga ja imam u nebu osim tebe?</p><p class="stih2">Kad sam s tobom, ne veselim se zemlji.</p><p class="stih1"> <span class="brojRetka" id="26">26</span>Malaksalo mi tijelo i srce:</p><p class="stih2">okrilje srca moga, i baštino moja, o Bože, dovijeka!</p><p class="noviRedak"> </p><p class="stih1"> <span class="brojRetka" id="27">27</span>Doista, propast će oni koji se udaljuju od tebe,</p><p class="stih2">istrebljuješ svakog tko ti se iznevjeri.</p><p class="stih1"> <span class="brojRetka" id="28">28</span>A meni je milina biti u Božjoj blizini,</p><p class="stih2">imati sklonište svoje u Jahvi.</p><p class="stih2">Pripovijedat ću sva tvoja djela</p><p class="stih2">na vratima kćeri sionske.</p>