<h2>PSALAM 104 (103)</h2><h3>Pohvala Bogu Stvoritelju</h3><p class="stih1"> <span class="brojRetka" id="1">1</span>Blagoslivljaj Jahvu, dušo moja,</p><p class="stih1">Jahve, Bože moj, silno si velik!</p><p class="stih2">Odjeven veličanstvom i ljepotom,</p><p class="stih1"> <span class="brojRetka" id="2">2</span>svjetlošću ogrnut kao plaštem!</p><p class="stih2">Nebo si razapeo kao šator,</p><p class="stih1"> <span class="brojRetka" id="3">3</span>na vodama sagradio dvorove svoje.</p><p class="stih2">Od oblaka praviš kola svoja,</p><p class="stih2">na krilima vjetrova putuješ.</p><p class="stih1"> <span class="brojRetka" id="4">4</span>Vjetrove uzimaš za glasnike,</p><p class="stih2">a žarki oganj za slugu svojega.</p><p class="noviRedak"> </p><p class="stih1"> <span class="brojRetka" id="5">5</span>Zemlju si stavio na stupove njene:</p><p class="stih2">neće se poljuljati u vijeke vjekova,</p><p class="stih1"> <span class="brojRetka" id="6">6</span>pokrio si je vodama bezdanim k’o haljinom,</p><p class="stih2">iznad bregova stajahu vode;</p><p class="stih1"> <span class="brojRetka" id="7">7</span>na tvoju se prijetnju povukoše,</p><p class="stih2">od tvoje grmljavine zadrhtaše.</p><p class="stih1"> <span class="brojRetka" id="8">8</span>Bregovi se digoše, doline spustiše</p><p class="stih2">na mjesto koje si im odredio.</p><p class="stih1"> <span class="brojRetka" id="9">9</span>Odredio si granicu koju ne smiju prijeći,</p><p class="stih2">da opet ne pokriju zemlju.</p><p class="noviRedak"> </p><p class="stih1"> <span class="brojRetka" id="10">10</span>Izvore svraćaš u potoke</p><p class="stih2">što žubore među brdima.</p><p class="stih1"> <span class="brojRetka" id="11">11</span>Oni poje sve živine poljske,</p><p class="stih2">divlji magarci žeđ gase u njima.</p><p class="stih1"> <span class="brojRetka" id="12">12</span>Uz njih se gnijezde ptice nebeske</p><p class="stih2">i pjevaju među granama.</p><p class="noviRedak"> </p><p class="stih1"> <span class="brojRetka" id="13">13</span>Ti natapaš bregove iz dvorova svojih,</p><p class="stih2">zemlja se nasićuje plodom tvojih ruku.</p><p class="stih1"> <span class="brojRetka" id="14">14</span>Ti daješ te niče trava za stoku</p><p class="stih2">i bilje na korist čovjeku</p><p class="stih2">da izvede kruh iz zemlje</p><p class="stih1"> <span class="brojRetka" id="15">15</span>i vino što razvedruje srce čovječje;</p><p class="stih2">da uljem lice osvježi</p><p class="stih2">i da kruh okrijepi srce čovjeku.</p><p class="noviRedak"> </p><p class="stih1"> <span class="brojRetka" id="16">16</span>Stabla se Jahvina napajaju hranom,</p><p class="stih2">cedri libanonski koje on zasadi.</p><p class="stih1"> <span class="brojRetka" id="17">17</span>Ondje se ptice gnijezde,</p><p class="stih2">u čempresu dom je rodin.</p><p class="stih1"> <span class="brojRetka" id="18">18</span>Visoki bregovi daju kozorogu</p><p class="stih2">a pećine jazavcu sklonište.</p><p class="noviRedak"> </p><p class="stih1"> <span class="brojRetka" id="19">19</span>Ti si stvorio mjesec da označuje vremena</p><p class="stih2">i sunce znade kada ima zaći.</p><p class="stih1"> <span class="brojRetka" id="20">20</span>Kad razastreš tmine i noć se spusti,</p><p class="stih2">tad se šuljaju u njoj životinje šumske.</p><p class="stih1"> <span class="brojRetka" id="21">21</span>Lavići riču za plijenom</p><p class="stih2">i od Boga hranu traže.</p><p class="noviRedak"> </p><p class="stih1"> <span class="brojRetka" id="22">22</span>Kad sunce ograne, nestaju</p><p class="stih2">i liježu na ležaje.</p><p class="stih1"> <span class="brojRetka" id="23">23</span>Tad čovjek izlazi na dnevni posao</p><p class="stih2">i na rad do večeri.</p><p class="noviRedak"> </p><p class="stih1"> <span class="brojRetka" id="24">24</span>Kako su brojna tvoja djela, o Jahve!</p><p class="stih2">Sve si to mudro učinio:</p><p class="stih2">puna je zemlja stvorenja tvojih.</p><p class="noviRedak"> </p><p class="stih1"> <span class="brojRetka" id="25">25</span>Eno mora, velika i široka,</p><p class="stih2">u njemu vrve gmazovi bez broja,</p><p class="stih2">životinje male i velike.</p><p class="stih1"> <span class="brojRetka" id="26">26</span>Onud prolaze nemani,</p><p class="stih2">Levijatan kojeg stvori da se igra u njemu.</p><p class="noviRedak"> </p><p class="stih1"> <span class="brojRetka" id="27">27</span>I sva ova bića željno čekaju</p><p class="stih2">da ih nahraniš na vrijeme.</p><p class="stih1"> <span class="brojRetka" id="28">28</span>Daješ li im, tada sabiru:</p><p class="stih2">otvaraš li ruku, nasite se dobrima.</p><p class="noviRedak"> </p><p class="stih1"> <span class="brojRetka" id="29">29</span>Sakriješ li lice svoje, tad se rastuže;</p><p class="stih2">ako dah im oduzmeš, ugibaju</p><p class="stih2">i opet se u prah vraćaju.</p><p class="stih1"> <span class="brojRetka" id="30">30</span>Pošalješ li dah svoj, opet nastaju,</p><p class="stih2">i tako obnavljaš lice zemlje.</p><p class="noviRedak"> </p><p class="stih1"> <span class="brojRetka" id="31">31</span>Neka dovijeka traje slava Jahvina:</p><p class="stih2">nek’ se raduje Jahve u djelima svojim!</p><p class="stih1"> <span class="brojRetka" id="32">32</span>On pogleda zemlju i ona se potrese,</p><p class="stih2">dotakne bregove, oni se zadime.</p><p class="noviRedak"> </p><p class="stih1"> <span class="brojRetka" id="33">33</span>Pjevat ću Jahvi dokle god živim,</p><p class="stih2">svirat ću Bogu svome dokle god me bude.</p><p class="stih1"> <span class="brojRetka" id="34">34</span>Bilo mu milo pjevanje moje!</p><p class="stih2">Ja ću se radovati u Jahvi.</p><p class="stih1"> <span class="brojRetka" id="35">35</span>Nek’ zločinci sa zemlje nestanu</p><p class="stih2">i bezbožnika nek’ više ne bude!</p><p class="noviRedak"> </p><p class="stih1">Blagoslivljaj Jahvu, dušo moja! Aleluja!</p>