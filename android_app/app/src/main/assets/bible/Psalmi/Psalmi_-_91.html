<h2>PSALAM 91 (90)</h2><h3>Pod Božjim okriljem</h3><p class="stih1"> <span class="brojRetka" id="1">1</span>Ti što prebivaš pod zaštitom Višnjega,</p><p class="stih2">što počivaš u sjeni Svemogućega,</p><p class="stih1"> <span class="brojRetka" id="2">2</span>reci Jahvi: »Zaklone moj! Utvrdo moja!</p><p class="stih2">Bože moj u koga se uzdam!«</p><p class="noviRedak"> </p><p class="stih1"> <span class="brojRetka" id="3">3</span>Jer on će te osloboditi od zamke ptičarske,</p><p class="stih2">od kuge pogubne.</p><p class="stih1"> <span class="brojRetka" id="4">4</span>Svojim će te krilima zaštititi</p><p class="stih2">i pod njegova ćeš se krila skloniti:</p><p class="stih2">Vjernost je njegova štit i obrana!</p><p class="noviRedak"> </p><p class="stih1"> <span class="brojRetka" id="5">5</span>Nećeš se bojati strašila noćnoga</p><p class="stih2">ni strelice što leti danju,</p><p class="stih1"> <span class="brojRetka" id="6">6</span>ni kuge što se šulja kroz tmine,</p><p class="stih2">ni pošasti što hara o podne.</p><p class="noviRedak"> </p><p class="stih1"> <span class="brojRetka" id="7">7</span>Pa nek’ padaju tisuće kraj tebe,</p><p class="stih2">deseci tisuća s desne tvoje,</p><p class="stih2">tebi se neće primaći!</p><p class="noviRedak"> </p><p class="stih1"> <span class="brojRetka" id="8">8</span>Tek što okom pogledaš,</p><p class="stih2">već ćeš vidjeti plaću grešnika.</p><p class="stih1"> <span class="brojRetka" id="9">9</span>Jer Jahve je zaklon tvoj,</p><p class="stih2">Višnjega odabra sebi za okrilje.</p><p class="noviRedak"> </p><p class="stih1"> <span class="brojRetka" id="10">10</span>Neće te snaći nesreća,</p><p class="stih2">nevolja se neće prikučiti šatoru tvojemu.</p><p class="stih1"> <span class="brojRetka" id="11">11</span>Jer anđelima svojim zapovjedi</p><p class="stih2">da te čuvaju na svim putima tvojim.</p><p class="noviRedak"> </p><p class="stih1"> <span class="brojRetka" id="12">12</span>Na rukama će te nositi</p><p class="stih2">da se ne spotakneš o kamen.</p><p class="stih1"> <span class="brojRetka" id="13">13</span>Nogom ćeš gaziti lava i ljuticu,</p><p class="stih2">zgazit ćeš lavića i zmiju.</p><p class="noviRedak"> </p><p class="stih1"> <span class="brojRetka" id="14">14</span>»Izbavit ću ga jer me ljubi,</p><p class="stih2">zakrilit’ ga jer poznaje ime moje.</p><p class="stih1"> <span class="brojRetka" id="15">15</span>Zazvat će me, a ja ću ga uslišiti,</p><p class="stih2">s njim ću biti u nevolji,</p><p class="stih2">spasit ću ga i proslaviti.</p><p class="stih1"> <span class="brojRetka" id="16">16</span>Nasitit ću ga danima mnogim,</p><p class="stih2">pokazat’ mu spasenje svoje.«</p>