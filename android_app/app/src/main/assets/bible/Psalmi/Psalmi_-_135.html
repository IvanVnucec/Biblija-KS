<h2>PSALAM 135 (134)</h2><h3>Hvalbena pjesma</h3><p class="stih1"> <span class="brojRetka" id="1">1</span>Aleluja!</p><p class="stih1">Hvalite ime Jahvino,</p><p class="stih2">hvalite, sluge Jahvine</p><p class="stih1"> <span class="brojRetka" id="2">2</span>koji u domu Jahvinu stojite</p><p class="stih2">u predvorjima doma Boga našega!</p><p class="noviRedak"> </p><p class="stih1"> <span class="brojRetka" id="3">3</span>Hvalite Jahvu jer dobar je Jahve,</p><p class="stih2">pjevajte imenu njegovu jer je ljupko!</p><p class="stih1"> <span class="brojRetka" id="4">4</span>Jer Jahve sebi odabra Jakova,</p><p class="stih2">Izraela za dragu svojinu.</p><p class="noviRedak"> </p><p class="stih1"> <span class="brojRetka" id="5">5</span>Znadem da je velik Jahve,</p><p class="stih2">da je nad bozima svim gospodar.</p><p class="stih1"> <span class="brojRetka" id="6">6</span>Što god se Jahvi svidi,</p><p class="stih2">to čini na nebu i na zemlji,</p><p class="stih2">na moru i u bezdanima.</p><p class="stih1"> <span class="brojRetka" id="7">7</span>Oblake diže s kraja zemlje;</p><p class="stih2">stvara kiši munje,</p><p class="stih2">vjetar izvodi iz skrovišta njegovih.</p><p class="noviRedak"> </p><p class="stih1"> <span class="brojRetka" id="8">8</span>On Egiptu pobi prvorođence,</p><p class="stih2">ljude i stoku podjednako.</p><p class="stih1"> <span class="brojRetka" id="9">9</span>On učini znamenja i čudesa usred tebe, Egipte,</p><p class="stih2">protiv faraona i svih slugu njegovih.</p><p class="noviRedak"> </p><p class="stih1"> <span class="brojRetka" id="10">10</span>On pobi narode mnoge</p><p class="stih2">i pogubi kraljeve moćne:</p><p class="stih1"> <span class="brojRetka" id="11">11</span>Sihona, kralja amorejskog, i Oga, kralja bašanskog,</p><p class="stih2">i sva kraljevstva kanaanska.</p><p class="stih1"> <span class="brojRetka" id="12">12</span>I dade njihovu zemlju u baštinu,</p><p class="stih2">u baštinu Izraelu, narodu svom.</p><p class="noviRedak"> </p><p class="stih1"> <span class="brojRetka" id="13">13</span>Ime tvoje, o Jahve, ostaje dovijeka</p><p class="stih2">i spomen na te, o Jahve, od koljena do koljena.</p><p class="stih1"> <span class="brojRetka" id="14">14</span>Jer Jahve štiti narod svoj,</p><p class="stih2">slugama svojim on je milostiv.</p><p class="noviRedak"> </p><p class="stih1"> <span class="brojRetka" id="15">15</span>Kumiri poganski, srebro i zlato,</p><p class="stih2">ljudskih su ruku djelo:</p><p class="stih1"> <span class="brojRetka" id="16">16</span>usta imaju, a ne govore;</p><p class="stih2">oči imaju, a ne vide;</p><p class="stih1"> <span class="brojRetka" id="17">17</span>uši imaju, a ne čuju;</p><p class="stih2">i nema daha u ustima njihovim.</p><p class="stih1"> <span class="brojRetka" id="18">18</span>Takvi su i oni koji ih napraviše</p><p class="stih2">i svi koji se u njih uzdaju.</p><p class="noviRedak"> </p><p class="stih1"> <span class="brojRetka" id="19">19</span>Dome Izraelov, Jahvu blagoslivljaj!</p><p class="stih2">Dome Aronov, Jahvu blagoslivljaj!</p><p class="stih1"> <span class="brojRetka" id="20">20</span>Dome Levijev, Jahvu blagoslivljaj!</p><p class="stih2">Štovatelji Jahvini, Jahvu blagoslivljajte!</p><p class="stih1"> <span class="brojRetka" id="21">21</span>Blagoslovljen sa Siona Jahve</p><p class="stih2">koji prebiva u Jeruzalemu!</p>