<h2>PSALAM 118 (117)</h2><h3>Obred za Blagdan sjenicâ</h3><p class="stih1"> <span class="brojRetka" id="1">1</span>Aleluja!</p><p class="stih1">Zahvaljujte Jahvi jer je dobar,</p><p class="stih2">jer je vječna ljubav njegova!</p><p class="stih1"> <span class="brojRetka" id="2">2</span>Neka rekne dom Izraelov:</p><p class="stih2">»Vječna je ljubav njegova!«</p><p class="stih1"> <span class="brojRetka" id="3">3</span>Neka rekne dom Aronov:</p><p class="stih2">»Vječna je ljubav njegova!«</p><p class="stih1"> <span class="brojRetka" id="4">4</span>Svi koji se Jahve boje neka reknu:</p><p class="stih2">»Vječna je ljubav njegova!«</p><p class="noviRedak"> </p><p class="stih1"> <span class="brojRetka" id="5">5</span>Iz tjeskobe Jahvu ja zazvah:</p><p class="stih2">on me usliša i oslobodi.</p><p class="stih1"> <span class="brojRetka" id="6">6</span>Jahve je sa mnom i ja ne strahujem:</p><p class="stih2">što mi tko može?</p><p class="stih1"> <span class="brojRetka" id="7">7</span>Jahve je sa mnom, pomoć moja,</p><p class="stih2">i zbunjene gledam dušmane.</p><p class="noviRedak"> </p><p class="stih1"> <span class="brojRetka" id="8">8</span>Bolje se Jahvi uteći</p><p class="stih2">nego se uzdat’ u čovjeka.</p><p class="stih1"> <span class="brojRetka" id="9">9</span>Bolje se Jahvi uteći</p><p class="stih2">nego se uzdat’ u mogućnike.</p><p class="noviRedak"> </p><p class="stih1"> <span class="brojRetka" id="10">10</span>Pogani me okružiše:</p><p class="stih2">imenom ih Jahvinim uništih.</p><p class="stih1"> <span class="brojRetka" id="11">11</span>Opkoliše me odasvud:</p><p class="stih2">imenom ih Jahvinim uništih.</p><p class="stih1"> <span class="brojRetka" id="12">12</span>Opkoliše me poput pčela,</p><p class="stih2">ubod im žeže kao trnje zapaljeno:</p><p class="stih2">imenom ih Jahvinim uništih.</p><p class="noviRedak"> </p><p class="stih1"> <span class="brojRetka" id="13">13</span>Gurahu me, gurahu, da me obore,</p><p class="stih2">ali mi Jahve pomože.</p><p class="stih1"> <span class="brojRetka" id="14">14</span>Jahve je moja snaga i pjesma,</p><p class="stih2">on mi je spasitelj.</p><p class="noviRedak"> </p><p class="stih1"> <span class="brojRetka" id="15">15</span>Čuj! Radost i spasenje</p><p class="stih2">odzvanja šatorima pravednika:</p><p class="stih2">Jahvina se proslavi desnica,</p><p class="stih1"> <span class="brojRetka" id="16">16</span>Jahvina me uzdigne desnica,</p><p class="stih2">Jahvina se proslavi desnica!</p><p class="noviRedak"> </p><p class="stih1"> <span class="brojRetka" id="17">17</span>Ne, umrijeti neću, nego živjeti</p><p class="stih2">i kazivat ću djela Jahvina.</p><p class="stih1"> <span class="brojRetka" id="18">18</span>Kaznom teškom kaznio me Jahve,</p><p class="stih2">ali me smrti ne preda.</p><p class="noviRedak"> </p><p class="stih1"> <span class="brojRetka" id="19">19</span>Otvorite mi širom vrata pravde:</p><p class="stih2">ući ću, Jahvi zahvalit’!</p><p class="stih1"> <span class="brojRetka" id="20">20</span>»Ovo su vrata Jahvina,</p><p class="stih2">na njih ulaze pravedni!«</p><p class="stih1"> <span class="brojRetka" id="21">21</span>Zahvalit ću ti što si me uslišio</p><p class="stih2">i moj postao spasitelj.</p><p class="noviRedak"> </p><p class="stih1"> <span class="brojRetka" id="22">22</span>Kamen što ga odbaciše graditelji</p><p class="stih2">postade kamen zaglavni.</p><p class="stih1"> <span class="brojRetka" id="23">23</span>Jahvino je to djelo:</p><p class="stih2">kakvo čudo u očima našim!</p><p class="stih1"> <span class="brojRetka" id="24">24</span>Ovo je dan što ga učini Jahve:</p><p class="stih2">kličimo i radujmo se njemu!</p><p class="noviRedak"> </p><p class="stih1"> <span class="brojRetka" id="25">25</span>O Jahve, spasenje nam daj!</p><p class="stih2">Jahve, sreću nam daj!</p><p class="stih1"> <span class="brojRetka" id="26">26</span>Blagoslovljen koji dolazi u imenu Jahvinu!</p><p class="stih2">Blagoslivljamo vas iz doma Jahvina!</p><p class="stih1"> <span class="brojRetka" id="27">27</span>Obasjao nas Bog, Jahve!</p><p class="stih2">Složite povorku s grančicama u ruci</p><p class="stih2">sve do rogova žrtvenika.</p><p class="noviRedak"> </p><p class="stih1"> <span class="brojRetka" id="28">28</span>Ti si Bog moj – tebi zahvaljujem:</p><p class="stih2">Bože moj, tebe ja uzvisujem.</p><p class="stih1"> <span class="brojRetka" id="29">29</span>Zahvaljujte Jahvi jer je dobar,</p><p class="stih2">jer je vječna ljubav njegova!</p>