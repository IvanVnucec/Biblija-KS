<h2>PSALAM 109 (108)</h2><h3>Protiv podmuklih neprijatelja</h3><p class="stih1"> <span class="brojRetka" id="1">1</span>Zborovođi.</p><p class="stih2">Psalam. Davidov.</p><p class="stih1">Bože, diko moja, nemoj šutjeti!</p><p class="stih1"> <span class="brojRetka" id="2">2</span>Usta bezbožna i prijevarna na me se otvaraju,</p><p class="stih2">govore mi jezikom lažljivim,</p><p class="stih1"> <span class="brojRetka" id="3">3</span>riječima me mržnje okružuju,</p><p class="stih2">bezrazložno me napadaju.</p><p class="noviRedak"> </p><p class="stih1"> <span class="brojRetka" id="4">4</span>Za moju me ljubav oni optužuju,</p><p class="stih2">a ja se samo molim.</p><p class="stih1"> <span class="brojRetka" id="5">5</span>Uzvraćaju mi zlo za dobro,</p><p class="stih2">mržnju za ljubav moju.</p><p class="noviRedak"> </p><p class="stih1"> <span class="brojRetka" id="6">6</span>»Digni protiv njega bezbožnika</p><p class="stih2">i tužitelj nek’ mu stane zdesna!</p><p class="stih1"> <span class="brojRetka" id="7">7</span>Kad mu se bude sudilo, nek’ bude osuđen,</p><p class="stih2">i molitva mu se za grijeh uzela!</p><p class="noviRedak"> </p><p class="stih1"> <span class="brojRetka" id="8">8</span>Dani njegovi nek’ budu malòbrojni,</p><p class="stih2">njegovu službu nek’ dobije drugi!</p><p class="stih1"> <span class="brojRetka" id="9">9</span>Djeca njegova nek’ postanu siročad,</p><p class="stih2">a njegova žena udovica!</p><p class="noviRedak"> </p><p class="stih1"> <span class="brojRetka" id="10">10</span>Nek’ mu djeca budu skitnice, prosjaci,</p><p class="stih2">nek’ budu bačena iz opustjelih domova!</p><p class="stih1"> <span class="brojRetka" id="11">11</span>Nek’ mu lihvar prigrabi sav posjed,</p><p class="stih2">tuđinci nek’ razgrabe plod muke njegove!</p><p class="noviRedak"> </p><p class="stih1"> <span class="brojRetka" id="12">12</span>Nitko ne imao prema njemu samilosti,</p><p class="stih2">nitko se ne smilovao siročadi njegovoj!</p><p class="stih1"> <span class="brojRetka" id="13">13</span>Neka mu se zatre potomstvo,</p><p class="stih2">u drugome koljenu neka se utrne ime njegovo!</p><p class="noviRedak"> </p><p class="stih1"> <span class="brojRetka" id="14">14</span>Spominjao se Jahve grijeha njegovih,</p><p class="stih2">i grijeh njegove majke nek’ se ne izbriše:</p><p class="stih1"> <span class="brojRetka" id="15">15</span>nek’ budu svagda Jahvi pred očima!</p><p class="stih2">Neka se sa zemlje izbriše spomen njihov!«</p><p class="noviRedak"> </p><p class="stih1"> <span class="brojRetka" id="16">16</span>Jer se ne spomenu da čini milosrđe,</p><p class="stih2">već proganjaše bijedna i uboga</p><p class="stih2">i u smrt gonjaše čovjeka srca shrvana.</p><p class="stih1"> <span class="brojRetka" id="17">17</span>Prokletstvo je ljubio, pa neka ga stigne;</p><p class="stih2">blagoslova ne htjede, daleko nek’ je od njega!</p><p class="noviRedak"> </p><p class="stih1"> <span class="brojRetka" id="18">18</span>Prokletstvom nek’ se odjene kao haljinom,</p><p class="stih2">neka kao voda uđe u njega</p><p class="stih2">i kao ulje u kosti njegove.</p><p class="stih1"> <span class="brojRetka" id="19">19</span>Bilo mu haljinom kojom se pokriva,</p><p class="stih2">pojas kojim se svagda paše!</p><p class="noviRedak"> </p><p class="stih1"> <span class="brojRetka" id="20">20</span>Tako nek’ plati Jahve tužiteljima mojim</p><p class="stih2">koji zlo govore protiv duše moje!</p><p class="stih1"> <span class="brojRetka" id="21">21</span>A ti, Jahve, Gospode, rad imena svog zauzmi se za me,</p><p class="stih2">spasi me jer je dobrostiva ljubav tvoja!</p><p class="noviRedak"> </p><p class="stih1"> <span class="brojRetka" id="22">22</span>Jer bijedan sam i ubog,</p><p class="stih2">i srce je moje ranjeno u meni.</p><p class="stih1"> <span class="brojRetka" id="23">23</span>K’o sjena što se naginje ja nestajem,</p><p class="stih2">progone me kao skakavca.</p><p class="noviRedak"> </p><p class="stih1"> <span class="brojRetka" id="24">24</span>Od posta mi koljena klecaju</p><p class="stih2">i tijelo moje omrša.</p><p class="stih1"> <span class="brojRetka" id="25">25</span>Ruglom sam njima postao,</p><p class="stih2">kimaju glavom kad me vide.</p><p class="noviRedak"> </p><p class="stih1"> <span class="brojRetka" id="26">26</span>Pomozi mi, Jahve, Bože moj,</p><p class="stih2">po dobroti me svojoj spasi!</p><p class="stih1"> <span class="brojRetka" id="27">27</span>Nek’ upoznaju da je ovo ruka tvoja</p><p class="stih2">i da si ti ovo učinio, Jahve!</p><p class="noviRedak"> </p><p class="stih1"> <span class="brojRetka" id="28">28</span>Oni nek’ proklinju, ti blagoslivljaj;</p><p class="stih2">nek’ se postide koji se na me podižu,</p><p class="stih2">a sluga tvoj nek’ se raduje!</p><p class="stih1"> <span class="brojRetka" id="29">29</span>Stidom nek’ se odjenu tužitelji moji</p><p class="stih2">i sramotom svojom nek’ se k’o plaštem pokriju!</p><p class="noviRedak"> </p><p class="stih1"> <span class="brojRetka" id="30">30</span>Slavit ću Jahvu iz svega grla</p><p class="stih2">i hvalit’ ga u veliku mnoštvu</p><p class="stih1"> <span class="brojRetka" id="31">31</span>jer stoji s desne siromahu</p><p class="stih2">da mu dušu spasi od sudaca.</p>