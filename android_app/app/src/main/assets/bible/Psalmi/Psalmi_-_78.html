<h2>PSALAM 78 (77)</h2><h3>Povijest Izraela – učiteljica života</h3><p class="stih1"> <span class="brojRetka" id="1">1</span>Poučna pjesma.</p><p class="stih2">Asafova.</p><p class="stih1">Poslušaj, narode moj, moj nauk,</p><p class="stih2">prikloni uho riječima usta mojih!</p><p class="stih1"> <span class="brojRetka" id="2">2</span>Otvorit ću svoja usta na pouku,</p><p class="stih2">iznijet ću tajne iz vremena davnih.</p><p class="noviRedak"> </p><p class="stih1"> <span class="brojRetka" id="3">3</span>Ono što čusmo i saznasmo,</p><p class="stih2">što nam kazivahu oci,</p><p class="stih1"> <span class="brojRetka" id="4">4</span>nećemo kriti djeci njihovoj,</p><p class="stih2">predat ćemo budućem koljenu:</p><p class="stih2">slavu Jahvinu i silu njegovu</p><p class="stih2">i djela čudesna što ih učini.</p><p class="stih1"> <span class="brojRetka" id="5">5</span>Svjedočanstvo podiže on u Jakovu,</p><p class="stih2">Zakon postavi u Izraelu,</p><p class="stih2">da ono što naredi ocima našim</p><p class="stih2">oni djeci svojoj objave,</p><p class="stih1"> <span class="brojRetka" id="6">6</span>da sazna budući naraštaj,</p><p class="stih2">i sinovi koji će se roditi</p><p class="stih2">da djeci svojoj kazuju</p><p class="stih1"> <span class="brojRetka" id="7">7</span>da u Boga ufanje svoje stave</p><p class="stih2">i ne zaborave djela Božjih,</p><p class="stih2">već da vrše zapovijedi njegove,</p><p class="stih1"> <span class="brojRetka" id="8">8</span>kako ne bi bili, kao oci njihovi,</p><p class="stih2">naraštaj buntovan, prkosan –</p><p class="stih2">naraštaj srcem nestalan</p><p class="stih2">i duhom Bogu nevjeran.</p><p class="noviRedak"> </p><p class="stih1"> <span class="brojRetka" id="9">9</span>Sinovi Efrajimovi, ratnici s lukom,</p><p class="stih2">u dan bitke okrenuše leđa.</p><p class="stih1"> <span class="brojRetka" id="10">10</span>Saveza s Bogom ne održaše</p><p class="stih2">i ne htjedoše hoditi po zakonu njegovu.</p><p class="noviRedak"> </p><p class="stih1"> <span class="brojRetka" id="11">11</span>Zaboraviše na djela njegova,</p><p class="stih2">na čudesa koja im pokaza.</p><p class="stih1"> <span class="brojRetka" id="12">12</span>Pred njihovim ocima činio je znakove</p><p class="stih2">u Egiptu, u Soanskom polju.</p><p class="noviRedak"> </p><p class="stih1"> <span class="brojRetka" id="13">13</span>On more razdijeli i njih prevede,</p><p class="stih2">vode kao nasip uzdiže.</p><p class="stih1"> <span class="brojRetka" id="14">14</span>Danju ih vodio oblakom,</p><p class="stih2">a svu noć ognjem blistavim.</p><p class="noviRedak"> </p><p class="stih1"> <span class="brojRetka" id="15">15</span>U pustinji hrid prolomi</p><p class="stih2">i napoji ih obilno kao iz bezdana.</p><p class="stih1"> <span class="brojRetka" id="16">16</span>Iz stijene izbi potoke</p><p class="stih2">te izvede vode k’o velike rijeke.</p><p class="noviRedak"> </p><p class="stih1"> <span class="brojRetka" id="17">17</span>A oni jednako griješiše,</p><p class="stih2">prkosiše Višnjem u pustinji.</p><p class="stih1"> <span class="brojRetka" id="18">18</span>Boga su kušali u srcima svojim</p><p class="stih2">ištuć’ jela svojoj pohlepnosti.</p><p class="noviRedak"> </p><p class="stih1"> <span class="brojRetka" id="19">19</span>Prigovarali su Bogu i pitali:</p><p class="stih2">»Može li Gospod stol u pustinji prostrti?</p><p class="stih1"> <span class="brojRetka" id="20">20</span>Eno, udari u hrid, i voda poteče</p><p class="stih2">i provreše potoci:</p><p class="stih2">a može li dati i kruha,</p><p class="stih2">i mesa pružiti svome narodu?«</p><p class="noviRedak"> </p><p class="stih1"> <span class="brojRetka" id="21">21</span>Kad to začu Jahve, gnjevom usplamtje:</p><p class="stih2">oganj se raspali protiv Jakova,</p><p class="stih2">srdžba se razjari protiv Izraela,</p><p class="stih1"> <span class="brojRetka" id="22">22</span>jer ne vjerovaše Bogu</p><p class="stih2">niti se u njegovu pomoć uzdaše.</p><p class="noviRedak"> </p><p class="stih1"> <span class="brojRetka" id="23">23</span>Pa ozgo naredi oblaku</p><p class="stih2">i otvori brane nebeske,</p><p class="stih1"> <span class="brojRetka" id="24">24</span>k’o kišu prosu na njih manu da jedu</p><p class="stih2">i nahrani ih kruhom nebeskim.</p><p class="stih1"> <span class="brojRetka" id="25">25</span>Čovjek blagovaše kruh jakih;</p><p class="stih2">on im dade hrane do sitosti.</p><p class="noviRedak"> </p><p class="stih1"> <span class="brojRetka" id="26">26</span>Probudi na nebu vjetar istočni</p><p class="stih2">i svojom silom južnjak dovede.</p><p class="stih1"> <span class="brojRetka" id="27">27</span>Prosu na njih mesa k’o prašine</p><p class="stih2">i ptice krilatice k’o pijeska morskoga.</p><p class="stih1"> <span class="brojRetka" id="28">28</span>Padoše usred njihova tabora</p><p class="stih2">i oko šatora njihovih.</p><p class="noviRedak"> </p><p class="stih1"> <span class="brojRetka" id="29">29</span>Jeli su i nasitili se,</p><p class="stih2">želju njihovu on im ispuni.</p><p class="stih1"> <span class="brojRetka" id="30">30</span>Još nisu svoju utažili pohlepu</p><p class="stih2">i jelo im još bješe u ustima,</p><p class="stih1"> <span class="brojRetka" id="31">31</span>kad se srdžba Božja na njih raspali:</p><p class="stih2">pokosi smrću prvake njihove</p><p class="stih2">i mladiće pobi Izraelove.</p><p class="noviRedak"> </p><p class="stih1"> <span class="brojRetka" id="32">32</span>Uza sve to griješiše dalje</p><p class="stih2">i ne vjerovaše u čudesna djela njegova.</p><p class="stih1"> <span class="brojRetka" id="33">33</span>I skonča im dane jednim dahom</p><p class="stih2">i njihova ljeta naglim svršetkom.</p><p class="noviRedak"> </p><p class="stih1"> <span class="brojRetka" id="34">34</span>Kad ih ubijaše, tražiše ga</p><p class="stih2">i opet pitahu za Boga;</p><p class="stih1"> <span class="brojRetka" id="35">35</span>spominjahu se da je Bog hridina njihova</p><p class="stih2">i Svevišnji njihov otkupitelj.</p><p class="noviRedak"> </p><p class="stih1"> <span class="brojRetka" id="36">36</span>Ali ga opet ustima svojim varahu</p><p class="stih2">i jezikom svojim lagahu njemu.</p><p class="stih1"> <span class="brojRetka" id="37">37</span>Njihovo srce s njime ne bijaše,</p><p class="stih2">nit’ bijahu vjerni Savezu njegovu.</p><p class="noviRedak"> </p><p class="stih1"> <span class="brojRetka" id="38">38</span>A on im milosrdno grijeh praštao</p><p class="stih2">i nije ih posmicao;</p><p class="stih2">često je gnjev svoj susprezao</p><p class="stih2">da ne plane svom jarošću.</p><p class="stih1"> <span class="brojRetka" id="39">39</span>Spominjao se da su put</p><p class="stih2">i dah koji odlazi i ne vraća se više.</p><p class="noviRedak"> </p><p class="stih1"> <span class="brojRetka" id="40">40</span>Koliko mu prkosiše u pustinji</p><p class="stih2">i žalostiše ga u samotnom kraju!</p><p class="stih1"> <span class="brojRetka" id="41">41</span>Sve nanovo iskušavahu Boga</p><p class="stih2">i vrijeđahu Sveca Izraelova</p><p class="stih1"> <span class="brojRetka" id="42">42</span>ne spominjuć’ se ruke njegove</p><p class="stih2">ni dana kad ih od dušmana izbavi,</p><p class="stih1"> <span class="brojRetka" id="43">43</span>ni znakova njegovih u Egiptu,</p><p class="stih2">ni čudesnih djela u polju soanskom.</p><p class="noviRedak"> </p><p class="stih1"> <span class="brojRetka" id="44">44</span>U krv im pretvori rijeke</p><p class="stih2">i potoke, da ne piju.</p><p class="stih1"> <span class="brojRetka" id="45">45</span>Posla na njih obade da ih žderu</p><p class="stih2">i žabe da ih more.</p><p class="stih1"> <span class="brojRetka" id="46">46</span>I predade skakavcu žetvu njihovu,</p><p class="stih2">i plod muke njihove žderaču.</p><p class="noviRedak"> </p><p class="stih1"> <span class="brojRetka" id="47">47</span>Vinograde im tučom udari,</p><p class="stih2">a mrazom smokvike njihove.</p><p class="stih1"> <span class="brojRetka" id="48">48</span>I predade gradu njihova goveda</p><p class="stih2">i munjama stada njihova.</p><p class="noviRedak"> </p><p class="stih1"> <span class="brojRetka" id="49">49</span>Obori na njih svu žestinu gnjeva svog,</p><p class="stih2">jarost, bijes i nevolju:</p><p class="stih2">posla na njih anđele nesreće.</p><p class="stih1"> <span class="brojRetka" id="50">50</span>I put gnjevu svojem otvori:</p><p class="stih2">ne poštedje im život od smrti,</p><p class="stih2">životinje im izruči pošasti.</p><p class="stih1"> <span class="brojRetka" id="51">51</span>Pobi u Egiptu sve prvorođeno,</p><p class="stih2">prvence u šatorju Hamovu.</p><p class="noviRedak"> </p><p class="stih1"> <span class="brojRetka" id="52">52</span>I povede narod svoj kao ovce</p><p class="stih2">i vođaše ih kao stado kroz pustinju.</p><p class="stih1"> <span class="brojRetka" id="53">53</span>Pouzdano ih je vodio te se nisu bojali,</p><p class="stih2">a more je prekrilo dušmane njihove.</p><p class="noviRedak"> </p><p class="stih1"> <span class="brojRetka" id="54">54</span>U svetu zemlju svoju on ih odvede,</p><p class="stih2">na bregove što mu ih osvoji desnica.</p><p class="noviRedak"> </p><p class="stih1"> <span class="brojRetka" id="55">55</span>Pred njima istjera pogane,</p><p class="stih2">konopom im podijeli baštinu,</p><p class="stih2">pod šatorjem njihovim naseli plemena izraelska.</p><p class="noviRedak"> </p><p class="stih1"> <span class="brojRetka" id="56">56</span>A oni iskušavali i gnjevili Boga višnjega</p><p class="stih2">i nisu držali zapovijedi njegovih.</p><p class="stih1"> <span class="brojRetka" id="57">57</span>Otpadoše, iznevjeriše se k’o oci njihovi,</p><p class="stih2">k’o lûk nepouzdan oni zatajiše.</p><p class="stih1"> <span class="brojRetka" id="58">58</span>Na gnjev ga nagnaše svojim uzvišicama,</p><p class="stih2">na ljubomor navedoše kumirima svojim.</p><p class="noviRedak"> </p><p class="stih1"> <span class="brojRetka" id="59">59</span>Bog vidje i gnjevom planu,</p><p class="stih2">odbaci posve Izraela.</p><p class="stih1"> <span class="brojRetka" id="60">60</span>I napusti boravište svoje u Šilu,</p><p class="stih2">šator u kojem prebivaše s ljudima.</p><p class="noviRedak"> </p><p class="stih1"> <span class="brojRetka" id="61">61</span>Preda u ropstvo snagu svoju</p><p class="stih2">i svoju diku u ruke dušmanske.</p><p class="stih1"> <span class="brojRetka" id="62">62</span>Narod svoj prepusti maču,</p><p class="stih2">raspali se na svoju baštinu.</p><p class="noviRedak"> </p><p class="stih1"> <span class="brojRetka" id="63">63</span>Mladiće njihove oganj proguta,</p><p class="stih2">ne udaše se djevice njihove.</p><p class="stih1"> <span class="brojRetka" id="64">64</span>Svećenici njihovi padoše od mača,</p><p class="stih2">ne zaplakaše udove njihove.</p><p class="noviRedak"> </p><p class="stih1"> <span class="brojRetka" id="65">65</span>Tad se k’o odà sna trgnu Gospodin,</p><p class="stih2">k’o ratnik vinom savladan.</p><p class="stih1"> <span class="brojRetka" id="66">66</span>Udari otraga dušmane svoje,</p><p class="stih2">sramotu im vječitu zadade.</p><p class="noviRedak"> </p><p class="stih1"> <span class="brojRetka" id="67">67</span>On odbaci šator Josipov</p><p class="stih2">i Efrajimovo pleme ne odabra,</p><p class="stih1"> <span class="brojRetka" id="68">68</span>već odabra pleme Judino</p><p class="stih2">i goru Sion koja mu omilje.</p><p class="stih1"> <span class="brojRetka" id="69">69</span>Sagradi svetište k’o nebo visoko,</p><p class="stih2">k’o zemlju utemelji ga dovijeka.</p><p class="noviRedak"> </p><p class="stih1"> <span class="brojRetka" id="70">70</span>Izabra Davida, slugu svojega,</p><p class="stih2">uze ga od torova ovčjih;</p><p class="stih1"> <span class="brojRetka" id="71">71</span>odvede ga od ovaca dojilica</p><p class="stih2">da pase Jakova, narod njegov,</p><p class="stih2">Izraela, baštinu njegovu.</p><p class="stih1"> <span class="brojRetka" id="72">72</span>I pasao ih je srcem čestitim</p><p class="stih2">i brižljivim rukama vodio.</p>