<h2>PSALAM 63 (62)</h2><h3>Čežnja za Bogom</h3><p class="stih1"> <span class="brojRetka" id="1">1</span>Psalam. Davidov.</p><p class="stih2">Dok David bijaše u Judejskoj pustinji.</p><p class="stih1"> <span class="brojRetka" id="2">2</span>O Bože, ti si Bog moj:</p><p class="stih2">gorljivo tebe tražim;</p><p class="stih2">tebe žeđa duša moja, tebe želi tijelo moje,</p><p class="stih2">kao zemlja suha, žedna, bezvodna.</p><p class="stih1"> <span class="brojRetka" id="3">3</span>U Svetištu sam tebe motrio</p><p class="stih2">gledajuć’ ti moć i slavu.</p><p class="noviRedak"> </p><p class="stih1"> <span class="brojRetka" id="4">4</span>Ljubav je tvoja bolja od života,</p><p class="stih2">moje će te usne slavit’.</p><p class="stih1"> <span class="brojRetka" id="5">5</span>Tako ću te slavit’ za života,</p><p class="stih2">u tvoje ću ime ruke dizati.</p><p class="stih1"> <span class="brojRetka" id="6">6</span>Duša će mi biti kao sala i mrsa sita,</p><p class="stih2">hvalit ću te kliktavim ustima.</p><p class="noviRedak"> </p><p class="stih1"> <span class="brojRetka" id="7">7</span>Na postelji se tebe spominjem,</p><p class="stih2">u bdjenjima noćnim mislim na tebe.</p><p class="stih1"> <span class="brojRetka" id="8">8</span>Ti postade meni pomoć,</p><p class="stih2">kličem u sjeni krila tvojih.</p><p class="stih1"> <span class="brojRetka" id="9">9</span>Duša se moja k tebi privija,</p><p class="stih2">desnica me tvoja drži.</p><p class="noviRedak"> </p><p class="stih1"> <span class="brojRetka" id="10">10</span>Oni što dušu u propast guraju</p><p class="stih2">neka siđu u dubinu zemlje,</p><p class="noviRedak"> </p><p class="stih1"> <span class="brojRetka" id="11">11</span>nek’ vlasti mača predani budu,</p><p class="stih2">nek’ postanu plijen šakalima.</p><p class="stih1"> <span class="brojRetka" id="12">12</span>A kralj će se radovat’ u Bogu,</p><p class="stih2">slavit će se tko se kune njime,</p><p class="stih2">jer će lašcima biti začepljena usta.</p>