<h2>PSALAM 65 (64)</h2><h3>Zahvalnica</h3><p class="stih1"> <span class="brojRetka" id="1">1</span>Zborovođi. Psalam.</p><p class="stih2">Davidov. Pjesma.</p><p class="stih1"> <span class="brojRetka" id="2">2</span>Bože, tebi dolikuje hvalospjev na Sionu,</p><p class="stih2">tebi se ispunja zavjet –</p><p class="noviRedak"> </p><p class="stih1"> <span class="brojRetka" id="3">3</span>ti molitve uslišuješ.</p><p class="stih2">Svaka put dolazi k tebi</p><p class="stih1"> <span class="brojRetka" id="4">4</span>pod teretom grijeha.</p><p class="stih1">Naši nas prijestupi taru,</p><p class="stih2">ti ih pomiruješ.</p><p class="noviRedak"> </p><p class="stih1"> <span class="brojRetka" id="5">5</span>Blažen kog izabra i k sebi uze:</p><p class="stih2">on boravi u dvorima tvojim.</p><p class="stih2">Daj da se nasitimo dobrima doma tvoga</p><p class="stih2">i svetošću tvoga hrama.</p><p class="noviRedak"> </p><p class="stih1"> <span class="brojRetka" id="6">6</span>Čudesno nas uslišuješ u pravednosti svojoj,</p><p class="stih2">o Bože, spasenje naše,</p><p class="stih2">nado svih krajeva svijeta</p><p class="stih2">i mora dalekih.</p><p class="stih1"> <span class="brojRetka" id="7">7</span>Učvršćuješ bregove jakošću svojom</p><p class="stih2">silom òpasān.</p><p class="stih1"> <span class="brojRetka" id="8">8</span>Krotiš huku mora,</p><p class="stih2">huku valova i buku naroda.</p><p class="noviRedak"> </p><p class="stih1"> <span class="brojRetka" id="9">9</span>Oni što žive nakraj svijeta</p><p class="stih2">boje se znamenja tvojih;</p><p class="stih2">dveri jutra i večeri radošću napunjaš.</p><p class="noviRedak"> </p><p class="stih1"> <span class="brojRetka" id="10">10</span>Ti pohodī i zemlju i ti je natopī,</p><p class="stih2">obogatī nju veoma.</p><p class="stih2">Božja se rijeka vodom napuni,</p><p class="stih2">ti pripravi ljudima žito.</p><p class="stih2">Ovako pripremi zemlju:</p><p class="stih1"> <span class="brojRetka" id="11">11</span>brazde joj natopi, grude joj poravna;</p><p class="stih2">kišom je omekša, usjeve joj blagoslovi.</p><p class="noviRedak"> </p><p class="stih1"> <span class="brojRetka" id="12">12</span>Ti okruni godinu dobrotom svojom,</p><p class="stih2">plodnost niče za stopama tvojim.</p><p class="stih1"> <span class="brojRetka" id="13">13</span>Pustinjski pašnjaci kaplju od obilja,</p><p class="stih2">brežuljci se pašu radošću.</p><p class="stih1"> <span class="brojRetka" id="14">14</span>Njive se kite stadima,</p><p class="stih2">doline se pokrivaju žitom:</p><p class="stih2">svagdje klicanje, pjesma.</p>