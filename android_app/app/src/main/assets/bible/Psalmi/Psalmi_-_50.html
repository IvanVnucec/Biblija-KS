<h2>PSALAM 50 (49)</h2><h3>Za bogoslužje »u duhu i istini«</h3><p class="stih1"> <span class="brojRetka" id="1">1</span>Psalam.</p><p class="stih2">Asafov.</p><p class="stih1">Bog nad bogovima, Jahve, govori i zove zemlju</p><p class="stih2">od izlaza sunčeva do zalaza.</p><p class="stih1"> <span class="brojRetka" id="2">2</span>Sa Siona predivnog Bog zablista:</p><p class="stih1"> <span class="brojRetka" id="3">3</span>Bog naš dolazi i ne šuti.</p><p class="noviRedak"> </p><p class="stih1">Pred njim ide oganj što proždire,</p><p class="stih2">oko njega silna bjesni oluja.</p><p class="stih1"> <span class="brojRetka" id="4">4</span>On zove nebesa odozgo i zemlju</p><p class="stih2">da sudi narodu svojemu:</p><p class="noviRedak"> </p><p class="stih1"> <span class="brojRetka" id="5">5</span>»Saberite mi sve pobožnike</p><p class="stih2">koji žrtvom savez sa mnom sklopiše!«</p><p class="stih1"> <span class="brojRetka" id="6">6</span>Nebesa objavljuju pravednost njegovu:</p><p class="stih2">on je Bog sudac!</p><p class="noviRedak"> </p><p class="stih1"> <span class="brojRetka" id="7">7</span>»Slušaj, narode moj, ja ću govoriti,</p><p class="stih2">o Izraele, svjedočit ću protiv tebe:</p><p class="stih2">ja, Bog – Bog tvoj!</p><p class="noviRedak"> </p><p class="stih1"> <span class="brojRetka" id="8">8</span>Ne korim te zbog žrtava tvojih –</p><p class="stih2">paljenice su tvoje svagda preda mnom.</p><p class="stih1"> <span class="brojRetka" id="9">9</span>Neću od doma tvog uzet junca,</p><p class="stih2">ni jaraca iz tvojih torova:</p><p class="noviRedak"> </p><p class="stih1"> <span class="brojRetka" id="10">10</span>ta moje su sve životinje šumske,</p><p class="stih2">tisuće zvjeradi u gorama mojim.</p><p class="stih1"> <span class="brojRetka" id="11">11</span>Znam sve ptice nebeske,</p><p class="stih2">moje je sve što se miče u poljima.</p><p class="noviRedak"> </p><p class="stih1"> <span class="brojRetka" id="12">12</span>Kad bih ogladnio, ne bih ti rekao,</p><p class="stih2">jer moja je zemlja i sve što je ispunja.</p><p class="stih1"> <span class="brojRetka" id="13">13</span>Zar da ja jedem meso bikova</p><p class="stih2">ili da pijem krv jaraca?</p><p class="noviRedak"> </p><p class="stih1"> <span class="brojRetka" id="14">14</span>Prinesi Bogu žrtvu zahvalnu,</p><p class="stih2">ispuni Višnjemu zavjete svoje!</p><p class="stih1"> <span class="brojRetka" id="15">15</span>I zazovi me u dan tjeskobe:</p><p class="stih2">oslobodit ću te, a ti ćeš me slaviti.«</p><p class="noviRedak"> </p><p class="stih1"> <span class="brojRetka" id="16">16</span>A grešniku Bog progovara:</p><p class="stih1">»Što tumačiš naredbe moje,</p><p class="stih2">što mećeš u usta Savez moj?</p><p class="stih1"> <span class="brojRetka" id="17">17</span>Ti, komu stega ne prija,</p><p class="stih2">te riječi moje iza leđa bacaš?</p><p class="noviRedak"> </p><p class="stih1"> <span class="brojRetka" id="18">18</span>Kad tata vidiš, s njime se bratimiš</p><p class="stih2">i družiš se s preljubnicima.</p><p class="stih1"> <span class="brojRetka" id="19">19</span>Svoja si usta predao pakosti,</p><p class="stih2">a jezik ti plete prijevare.</p><p class="noviRedak"> </p><p class="stih1"> <span class="brojRetka" id="20">20</span>U društvu na brata govoriš</p><p class="stih2">i kaljaš sina matere svoje.</p><p class="stih1"> <span class="brojRetka" id="21">21</span>Sve si to činio, a ja da šutim?</p><p class="stih2">Zar misliš da sam ja tebi sličan?</p><p class="stih2">Pokarat ću te i stavit ću ti sve to pred oči.</p><p class="noviRedak"> </p><p class="stih1"> <span class="brojRetka" id="22">22</span>Shvatite ovo svi vi koji Boga zaboraviste,</p><p class="stih2">da vas ne pograbim i nitko vas spasiti neće.</p><p class="stih1"> <span class="brojRetka" id="23">23</span>Pravo me štuje onaj koji prinosi žrtvu zahvalnu:</p><p class="stih2">i onomu koji hodi stazama pravim –</p><p class="stih2">njemu ću pokazati spasenje svoje.«</p>