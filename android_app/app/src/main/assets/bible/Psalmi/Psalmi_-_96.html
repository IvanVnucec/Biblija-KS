<h2>PSALAM 96 (95)</h2><h3>Jahve – Kralj i Sudac</h3><p class="stih1"> <span class="brojRetka" id="1">1</span>Pjevajte Jahvi pjesmu novu!</p><p class="stih2">Pjevaj Jahvi, sva zemljo!</p><p class="stih1"> <span class="brojRetka" id="2">2</span>Pjevajte Jahvi, hvalite ime njegovo!</p><p class="stih1">Navješćujte iz dana u dan spasenje njegovo,</p><p class="stih1"> <span class="brojRetka" id="3">3</span>kazujte poganima njegovu slavu,</p><p class="stih2">svim narodima čudesa njegova.</p><p class="noviRedak"> </p><p class="stih1"> <span class="brojRetka" id="4">4</span>Velik je Jahve, hvale predostojan,</p><p class="stih2">strašniji od svih bogova!</p><p class="stih1"> <span class="brojRetka" id="5">5</span>Ništavni su svi bozi narodâ.</p><p class="stih2">Jahve stvori nebesa!</p><p class="stih1"> <span class="brojRetka" id="6">6</span>Slava je i veličanstvo pred njim,</p><p class="stih2">sila i sjaj u svetištu njegovu.</p><p class="noviRedak"> </p><p class="stih1"> <span class="brojRetka" id="7">7</span>Dajte Jahvi, narodna plemena,</p><p class="stih2">dajte Jahvi slavu i silu!</p><p class="stih1"> <span class="brojRetka" id="8">8</span>Dajte Jahvi slavu imena njegova!</p><p class="stih1">Prinosite žrtvu i uđite u dvorove njegove,</p><p class="stih1"> <span class="brojRetka" id="9">9</span>poklonite se Jahvi u sjaju svetosti njegove.</p><p class="stih2">Strepi pred njim, zemljo sva!</p><p class="noviRedak"> </p><p class="stih1"> <span class="brojRetka" id="10">10</span>Nek’ se govori među poganima: »Jahve kraljuje!«</p><p class="stih2">Svijet on učvrsti da se ne pomakne,</p><p class="stih2">narodima pravedno upravlja.</p><p class="noviRedak"> </p><p class="stih1"> <span class="brojRetka" id="11">11</span>Raduj se, nebo, i kliči, zemljo!</p><p class="stih2">Neka huči more i što je u njemu!</p><p class="stih1"> <span class="brojRetka" id="12">12</span>Nek’ se raduje polje i što je na njemu,</p><p class="stih2">neka klikće šumsko drveće</p><p class="stih1"> <span class="brojRetka" id="13">13</span>pred Jahvom, jer dolazi,</p><p class="stih2">jer dolazi suditi zemlji.</p><p class="stih2">Sudit će svijetu u pravdi</p><p class="stih2">i narodima u istini svojoj.</p>