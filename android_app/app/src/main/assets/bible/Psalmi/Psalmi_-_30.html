<h2>PSALAM 30 (29)</h2><h3>Zahvala za spas od smrti</h3><p class="stih1"> <span class="brojRetka" id="1">1</span>Psalam. Pjesma za posvećenje Doma.</p><p class="stih2">Davidov.</p><p class="stih1"> <span class="brojRetka" id="2">2</span>Veličam te, Jahve, jer si me izbavio</p><p class="stih2">i nisi dao da se raduju nada mnom dušmani.</p><p class="stih1"> <span class="brojRetka" id="3">3</span>Jahve, Bože moj, zazvah te,</p><p class="stih2">i ti si me ozdravio;</p><p class="stih1"> <span class="brojRetka" id="4">4</span>Jahve, izveo si mi dušu iz podzemlja,</p><p class="stih2">na rubu groba ti si me oživio.</p><p class="noviRedak"> </p><p class="stih1"> <span class="brojRetka" id="5">5</span>Pjevajte Jahvi, vjernici njegovi,</p><p class="stih2">zahvaljujte svetom imenu njegovu!</p><p class="stih1"> <span class="brojRetka" id="6">6</span>Jer samo za tren traje srdžba njegova,</p><p class="stih2">a čitav život dobrota njegova.</p><p class="stih2">Večer donese suze, a jutro klicanje.</p><p class="noviRedak"> </p><p class="stih1"> <span class="brojRetka" id="7">7</span>U svojoj sreći rekoh:</p><p class="stih2">»Neću se pokolebati nikada!«</p><p class="stih1"> <span class="brojRetka" id="8">8</span>Dobrotom si me, o Jahve, na goru nade postavio,</p><p class="stih2">ali čim lice sakriješ, sav se uplašim.</p><p class="noviRedak"> </p><p class="stih1"> <span class="brojRetka" id="9">9</span>Tada, Jahve, zavapih k tebi</p><p class="stih2">i zazvah milosrđe Boga svojega:</p><p class="stih1"> <span class="brojRetka" id="10">10</span>»Kakva je korist od krvi moje,</p><p class="stih2">kakva korist da u grob siđem?</p><p class="stih2">Zar će te prašina slaviti,</p><p class="stih2">zar će naviještati vjernost tvoju?«</p><p class="noviRedak"> </p><p class="stih1"> <span class="brojRetka" id="11">11</span>Slušaj, o Jahve, i smiluj se meni;</p><p class="stih2">Jahve, budi mi na pomoć!</p><p class="stih1"> <span class="brojRetka" id="12">12</span>Okrenuo si moj plač u igranje,</p><p class="stih2">skinuo kostrijet s mene</p><p class="stih2">i opasao me radošću.</p><p class="noviRedak"> </p><p class="stih1"> <span class="brojRetka" id="13">13</span>Zato ti pjeva duša moja i neće zamuknuti:</p><p class="stih2">Jahve, Bože moj,</p><p class="stih2">dovijeka ću te hvaliti!</p>