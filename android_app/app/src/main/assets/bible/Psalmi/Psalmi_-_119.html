<h2>PSALAM 119 (118)</h2><h3>Pohvala Božjem zakonu</h3><p class="stih1"> <span class="brojRetka" id="1">1</span>Blaženi oni kojih je put neokaljan,</p><p class="stih1">koji hode po zakonu Jahvinu!</p><p class="stih1"> <span class="brojRetka" id="2">2</span>Blaženi oni koji čuvaju propise njegove,</p><p class="stih2">čitavim srcem njega traže;</p><p class="stih1"> <span class="brojRetka" id="3">3</span>koji ne čine bezakonje,</p><p class="stih2">već hode putovima njegovim.</p><p class="stih1"> <span class="brojRetka" id="4">4</span>Naredbe si svoje dao</p><p class="stih2">da se brižno čuvaju.</p><p class="stih1"> <span class="brojRetka" id="5">5</span>O, kad bi čvrsti bili putovi moji</p><p class="stih2">da tvoja čuvam pravila!</p><p class="stih1"> <span class="brojRetka" id="6">6</span>Neću se postidjeti tada</p><p class="stih2">kad budem pazio na zapovijedi tvoje.</p><p class="stih1"> <span class="brojRetka" id="7">7</span>Slavit ću te u čestitosti srca</p><p class="stih2">kad naučim sudove pravde tvoje.</p><p class="stih1"> <span class="brojRetka" id="8">8</span>Tvoja ću pravila čuvati:</p><p class="stih2">ne zapusti me nikada!</p><p class="noviRedak"> </p><p class="stih1"> <span class="brojRetka" id="9">9</span>Kako će mladić čistim sačuvati put svoj?</p><p class="stih2">Čuvajući riječi tvoje.</p><p class="stih1"> <span class="brojRetka" id="10">10</span>Svim srcem svojim tebe tražim;</p><p class="stih2">ne daj da zastranim od zapovijedi tvojih.</p><p class="stih1"> <span class="brojRetka" id="11">11</span>U srce pohranih riječ tvoju</p><p class="stih2">da protiv tebe ne sagriješim.</p><p class="stih1"> <span class="brojRetka" id="12">12</span>Blagoslovljen si, o Jahve,</p><p class="stih2">nauči me svojim pravilima.</p><p class="stih1"> <span class="brojRetka" id="13">13</span>Usnama svojim navješćujem</p><p class="stih2">sudove usta tvojih.</p><p class="stih1"> <span class="brojRetka" id="14">14</span>Putu se propisa tvojih radujem</p><p class="stih2">više no svemu bogatstvu.</p><p class="stih1"> <span class="brojRetka" id="15">15</span>Razmišljat ću o naredbama tvojim</p><p class="stih2">i putove ću tvoje razmatrat’.</p><p class="stih1"> <span class="brojRetka" id="16">16</span>Uživat ću u pravilima tvojim,</p><p class="stih2">riječi tvojih neću zaboravit’.</p><p class="noviRedak"> </p><p class="stih1"> <span class="brojRetka" id="17">17</span>Milostiv budi meni, sluzi svojem,</p><p class="stih2">da živim i tvoje riječi čuvam.</p><p class="stih1"> <span class="brojRetka" id="18">18</span>Otvori oči moje</p><p class="stih2">da gledam divote tvoga zakona!</p><p class="stih1"> <span class="brojRetka" id="19">19</span>Ja sam došljak na zemlji,</p><p class="stih2">zapovijedi svoje nemoj od mene skrivati!</p><p class="stih1"> <span class="brojRetka" id="20">20</span>Duša mi gine u svako doba</p><p class="stih2">žudeći za tvojim odlukama.</p><p class="stih1"> <span class="brojRetka" id="21">21</span>Oholima ti si zaprijetio:</p><p class="stih2">prokleti koji odstupaju od zapovijedi tvojih.</p><p class="stih1"> <span class="brojRetka" id="22">22</span>Uzmi s mene rug i sramotu,</p><p class="stih2">jer tvoje ja čuvam propise.</p><p class="stih1"> <span class="brojRetka" id="23">23</span>Pa nek’ se sastaju knezovi i proti meni govore,</p><p class="stih2">tvoj sluga razmišlja o pravilima tvojim.</p><p class="stih1"> <span class="brojRetka" id="24">24</span>Jer tvoja su svjedočanstva uživanje moje,</p><p class="stih2">tvoja su pravila moji savjetnici.</p><p class="noviRedak"> </p><p class="stih1"> <span class="brojRetka" id="25">25</span>Moja duša leži u prašini:</p><p class="stih2">po riječi svojoj vrati mi život.</p><p class="stih1"> <span class="brojRetka" id="26">26</span>Kazivao sam ti svoje putove i ti si me čuo:</p><p class="stih2">pravilima me svojim nauči.</p><p class="stih1"> <span class="brojRetka" id="27">27</span>Pokaži mi put odredaba svojih</p><p class="stih2">i o čudesima ću tvojim razmišljat’.</p><p class="stih1"> <span class="brojRetka" id="28">28</span>Suze roni duša moja od žalosti:</p><p class="stih2">po riječi svojoj ti me podigni!</p><p class="stih1"> <span class="brojRetka" id="29">29</span>Daleko me drži od puta zablude</p><p class="stih2">i zakonom me svojim obdari!</p><p class="stih1"> <span class="brojRetka" id="30">30</span>Put istine ja sam odabrao,</p><p class="stih2">pred oči sam stavio odluke tvoje.</p><p class="stih1"> <span class="brojRetka" id="31">31</span>Uz propise tvoje ja čvrsto prianjam,</p><p class="stih2">o Jahve, nemoj me postidjeti!</p><p class="stih1"> <span class="brojRetka" id="32">32</span>Ja kročim putem zapovijedi tvojih</p><p class="stih2">jer si mi prosvijetlio srce.</p><p class="stih1"> <span class="brojRetka" id="33">33</span>Pokaži mi, Jahve, stazu pravila svojih</p><p class="stih2">i ja ću je čuvati do kraja.</p><p class="stih1"> <span class="brojRetka" id="34">34</span>Pouči me da se tvoga držim zakona</p><p class="stih2">i čuvat ću ga svim srcem.</p><p class="stih1"> <span class="brojRetka" id="35">35</span>Uputi me stazom svojih zapovijedi,</p><p class="stih2">jer ja u njoj uživam.</p><p class="stih1"> <span class="brojRetka" id="36">36</span>Prikloni mi srce propisima svojim,</p><p class="stih2">a ne k pohlepi!</p><p class="stih1"> <span class="brojRetka" id="37">37</span>Odvrati moje oči da ne vide ništavost,</p><p class="stih2">život mi čuvaj na putu svojemu!</p><p class="stih1"> <span class="brojRetka" id="38">38</span>Ispuni svom sluzi obećanje</p><p class="stih2">koje si onima dao što te se boje.</p><p class="stih1"> <span class="brojRetka" id="39">39</span>Ukloni sramotu od koje strahujem,</p><p class="stih2">jer divni su tvoji sudovi.</p><p class="stih1"> <span class="brojRetka" id="40">40</span>Evo, čeznem za naredbama tvojim:</p><p class="stih2">pravdom me svojom poživi.</p><p class="noviRedak"> </p><p class="stih1"> <span class="brojRetka" id="41">41</span>Nek’ milost tvoja, o Jahve, dođe na mene</p><p class="stih2">i spasenje tvoje po tvom obećanju.</p><p class="stih1"> <span class="brojRetka" id="42">42</span>Odgovorit ću onima koji me ruže,</p><p class="stih2">jer se uzdam u riječ tvoju.</p><p class="stih1"> <span class="brojRetka" id="43">43</span>Od mojih usta ne oduzmi riječ istine,</p><p class="stih2">jer se uzdam u sudove tvoje.</p><p class="stih1"> <span class="brojRetka" id="44">44</span>Tvoj ću zakon čuvati</p><p class="stih2">uvijek i dovijeka.</p><p class="stih1"> <span class="brojRetka" id="45">45</span>Hodit ću putem prostranim,</p><p class="stih2">jer naredbe tvoje istražujem.</p><p class="stih1"> <span class="brojRetka" id="46">46</span>Pred kraljevima o tvojim ću propisima govorit’</p><p class="stih2">i zbunit’ se neću.</p><p class="stih1"> <span class="brojRetka" id="47">47</span>U zapovijedima tvojim moja je naslada</p><p class="stih2">jer ih veoma ljubim.</p><p class="stih1"> <span class="brojRetka" id="48">48</span>Prema zapovijedima tvojim ja podižem ruke</p><p class="stih2">i o tvojim odredbama razmišljam.</p><p class="noviRedak"> </p><p class="stih1"> <span class="brojRetka" id="49">49</span>Spomeni se svoje riječi sluzi svojem</p><p class="stih2">kojom si mi dao nadu.</p><p class="stih1"> <span class="brojRetka" id="50">50</span>U nevolji sva mi je utjeha</p><p class="stih2">što mi život čuva riječ tvoja.</p><p class="stih1"> <span class="brojRetka" id="51">51</span>Oholice me napadaju žestoko,</p><p class="stih2">ali ja od tvog zakona ne odstupam.</p><p class="stih1"> <span class="brojRetka" id="52">52</span>Sjećam se, o Jahve, davnih sudova tvojih</p><p class="stih2">i to me tješi.</p><p class="stih1"> <span class="brojRetka" id="53">53</span>Bijes me hvata zbog grešnika</p><p class="stih2">koji tvoj zakon napuštaju.</p><p class="stih1"> <span class="brojRetka" id="54">54</span>Tvoje su mi naredbe pjesma</p><p class="stih2">u zemlji kojom putujem.</p><p class="stih1"> <span class="brojRetka" id="55">55</span>Noću se spominjem, Jahve, imena tvojega</p><p class="stih2">i tvoj čuvam zakon.</p><p class="stih1"> <span class="brojRetka" id="56">56</span>Evo što je želja moja:</p><p class="stih2">čuvati tvoje odredbe.</p><p class="noviRedak"> </p><p class="stih1"> <span class="brojRetka" id="57">57</span>Dio je moj, o Jahve – rekoh –</p><p class="stih2">da tvoje čuvam riječi.</p><p class="stih1"> <span class="brojRetka" id="58">58</span>Svim srcem lice tvoje ganuti hoću:</p><p class="stih2">smiluj mi se po svom obećanju.</p><p class="stih1"> <span class="brojRetka" id="59">59</span>Promislio sam putove svoje</p><p class="stih2">i k tvojem sam svjedočanstvu upravio noge.</p><p class="stih1"> <span class="brojRetka" id="60">60</span>Hitam i ne oklijevam</p><p class="stih2">da zapovijedi tvoje čuvam.</p><p class="stih1"> <span class="brojRetka" id="61">61</span>Opletoše me užeta grešnikâ,</p><p class="stih2">ali tvoga zakona ja ne zaboravljam.</p><p class="stih1"> <span class="brojRetka" id="62">62</span>U ponoći ustajem da te slavim</p><p class="stih2">zbog pravednih tvojih odluka.</p><p class="stih1"> <span class="brojRetka" id="63">63</span>Prijatelj sam svima koji te se boje</p><p class="stih2">i koji tvoje čuvaju naredbe.</p><p class="stih1"> <span class="brojRetka" id="64">64</span>Dobrote tvoje, Jahve, puna je zemlja;</p><p class="stih2">nauči me odredbama svojim.</p><p class="noviRedak"> </p><p class="stih1"> <span class="brojRetka" id="65">65</span>Učinio si dobro svom sluzi, Jahve,</p><p class="stih2">po riječi svojoj.</p><p class="stih1"> <span class="brojRetka" id="66">66</span>Nauči me razumu i znanju,</p><p class="stih2">jer u zapovijedi tvoje vjerujem.</p><p class="stih1"> <span class="brojRetka" id="67">67</span>Prije nego bjeh ponižen, lutao sam,</p><p class="stih2">ali sada tvoju čuvam riječ.</p><p class="stih1"> <span class="brojRetka" id="68">68</span>Ti si tako dobar i dobrostiv:</p><p class="stih2">nauči me pravilima svojim.</p><p class="stih1"> <span class="brojRetka" id="69">69</span>Oholi na me prijevare smišljaju,</p><p class="stih2">ali se ja svim srcem držim naredaba tvojih.</p><p class="stih1"> <span class="brojRetka" id="70">70</span>Srce im je poput sala bešćutno,</p><p class="stih2">a ja uživam u tvom zakonu.</p><p class="stih1"> <span class="brojRetka" id="71">71</span>Dobro mi je što sam ponižen</p><p class="stih2">da bih tvoja naučio pravila.</p><p class="stih1"> <span class="brojRetka" id="72">72</span>Draži mi je zakon usta tvojih</p><p class="stih2">no tisuće zlatnika i srebrnika.</p><p class="noviRedak"> </p><p class="stih1"> <span class="brojRetka" id="73">73</span>Tvoje me ruke stvoriše i oblikovaše;</p><p class="stih2">prosvijetli me da naučim zapovijedi tvoje.</p><p class="stih1"> <span class="brojRetka" id="74">74</span>Štovatelji tvoji videć’ me vesele se,</p><p class="stih2">jer se u riječ tvoju ja pouzdah.</p><p class="stih1"> <span class="brojRetka" id="75">75</span>Znadem, o Jahve, da su ti sudovi pravedni</p><p class="stih2">i da si me s pravom ponizio.</p><p class="stih1"> <span class="brojRetka" id="76">76</span>Tvoja ljubav nek’ mi bude tješiteljicom</p><p class="stih2">po obećanju koje si dao sluzi svom.</p><p class="stih1"> <span class="brojRetka" id="77">77</span>Nek’ dođe na me milosrđe tvoje da poživim,</p><p class="stih2">jer zakon tvoj moja je naslada.</p><p class="stih1"> <span class="brojRetka" id="78">78</span>Nek’ se smetu oholi, jer me tlače nizašto,</p><p class="stih2">a ja ću o naredbama tvojim razmišljat’.</p><p class="stih1"> <span class="brojRetka" id="79">79</span>Nek’ mi se priklone štovatelji tvoji</p><p class="stih2">i koji znaju tvoje zapovijedi.</p><p class="stih1"> <span class="brojRetka" id="80">80</span>Nek’ mi srce savršeno bude u tvojim pravilimada ne budem postiđen.</p><p class="noviRedak"> </p><p class="stih1"> <span class="brojRetka" id="81">81</span>Duša moja gine za tvojim spasenjem,</p><p class="stih2">riječ tvoju željno čekam.</p><p class="stih1"> <span class="brojRetka" id="82">82</span>Oči mi čeznu za tvojom besjedom:</p><p class="stih2">kad ćeš mi donijeti utjehu?</p><p class="stih1"> <span class="brojRetka" id="83">83</span>Kao mijeh u dimu postadoh,</p><p class="stih2">ali pravila tvojih ne zaboravih.</p><p class="stih1"> <span class="brojRetka" id="84">84</span>Koliko dana ima sluga tvoj?</p><p class="stih2">Kad ćeš suditi progonitelje moje?</p><p class="stih1"> <span class="brojRetka" id="85">85</span>Oholnici mi jame iskopaše:</p><p class="stih2">oni ne rade po zakonu tvojemu.</p><p class="stih1"> <span class="brojRetka" id="86">86</span>Sve zapovijedi tvoje istina su sama:</p><p class="stih2">nekriva me gone, pomozi mi.</p><p class="stih1"> <span class="brojRetka" id="87">87</span>Umalo me smrviše u zemlji,</p><p class="stih2">ali naredaba tvojih ja ne ostavljam.</p><p class="stih1"> <span class="brojRetka" id="88">88</span>Po svojoj me milosti poživi</p><p class="stih2">i čuvat ću svjedočanstvo tvojih usta.</p><p class="noviRedak"> </p><p class="stih1"> <span class="brojRetka" id="89">89</span>Dovijeka, o Jahve, riječ tvoja ostaje,</p><p class="stih2">stalna poput nebesa.</p><p class="stih1"> <span class="brojRetka" id="90">90</span>od koljena do koljena tvoja je vjernost;</p><p class="stih2">učvrstio si zemlju i ona stoji.</p><p class="stih1"> <span class="brojRetka" id="91">91</span>Po tvojim zakonima stoje zauvijek</p><p class="stih2">jer sve tebi služi.</p><p class="stih1"> <span class="brojRetka" id="92">92</span>Da nije tvoj zakon uživanje moje,</p><p class="stih2">propao bih u nevolji svojoj.</p><p class="stih1"> <span class="brojRetka" id="93">93</span>Naredaba tvojih neću zaboravit’ dovijeka,</p><p class="stih2">jer po njima ti me oživljavaš.</p><p class="stih1"> <span class="brojRetka" id="94">94</span>Tvoj sam, Gospodine: spasi me,</p><p class="stih2">jer tvoje ja ištem naredbe.</p><p class="stih1"> <span class="brojRetka" id="95">95</span>Bezbožni vrebaju da me upropaste,</p><p class="stih2">ali ja na tvoje pazim propise.</p><p class="stih1"> <span class="brojRetka" id="96">96</span>Svakom savršenstvu vidim granicu,</p><p class="stih2">a zapovijed tvoja nema granica.</p><p class="noviRedak"> </p><p class="stih1"> <span class="brojRetka" id="97">97</span>O, kako ljubim zakon tvoj,</p><p class="stih2">po cio dan o njemu razmišljam.</p><p class="stih1"> <span class="brojRetka" id="98">98</span>Tvoja me zapovijed mudrijim učini od dušmana mojih</p><p class="stih2">jer ona je sa mnom vječito.</p><p class="stih1"> <span class="brojRetka" id="99">99</span>Umniji sam od svih svojih učitelja</p><p class="stih2">jer razmišljam o svjedočanstvima tvojim.</p><p class="stih1"> <span class="brojRetka" id="100">100</span>Razumniji sam i od staraca</p><p class="stih2">jer tvoje čuvam naredbe.</p><p class="stih1"> <span class="brojRetka" id="101">101</span>Zla puta klone mi se noge</p><p class="stih2">da riječ tvoju sačuvam.</p><p class="stih1"> <span class="brojRetka" id="102">102</span>Od tvojih sudova ne odstupam,</p><p class="stih2">jer ti si me poučio.</p><p class="stih1"> <span class="brojRetka" id="103">103</span>Kako su slatke nepcu mom riječi tvoje,</p><p class="stih2">od meda su slađe ustima mojim.</p><p class="stih1"> <span class="brojRetka" id="104">104</span>Po tvojim naredbama postajem razuman,</p><p class="stih2">stoga mrzim sve putove lažne.</p><p class="noviRedak"> </p><p class="stih1"> <span class="brojRetka" id="105">105</span>Tvoja riječ nozi je mojoj svjetiljka</p><p class="stih2">i svjetlo mojoj stazi.</p><p class="stih1"> <span class="brojRetka" id="106">106</span>Kunem se i čvrsto odlučujem, i riječ ću održati:</p><p class="stih2">pravedne ću tvoje slijedit’ odluke.</p><p class="stih1"> <span class="brojRetka" id="107">107</span>U nevolji sam velikoj, Jahve,</p><p class="stih2">po riječi me svojoj poživi.</p><p class="stih1"> <span class="brojRetka" id="108">108</span>Prinose usta mojih primi, Jahve,</p><p class="stih2">uči me sudovima svojim.</p><p class="stih1"> <span class="brojRetka" id="109">109</span>Život mi je u pogibelji neprestanoj,</p><p class="stih2">ali tvog zakona ja ne zaboravljam.</p><p class="stih1"> <span class="brojRetka" id="110">110</span>Grešnici mi postaviše zamku,</p><p class="stih2">ali ne skrećem od tvojih naredaba.</p><p class="stih1"> <span class="brojRetka" id="111">111</span>Svjedočanstva tvoja vječna su mi baština,</p><p class="stih2">ona su radost mome srcu.</p><p class="stih1"> <span class="brojRetka" id="112">112</span>Prignuh srce da vrši naredbe tvoje</p><p class="stih2">uvijek i do kraja.</p><p class="noviRedak"> </p><p class="stih1"> <span class="brojRetka" id="113">113</span>Ja mrzim one koji su dvostruka srca,</p><p class="stih2">a ljubim zakon tvoj.</p><p class="stih1"> <span class="brojRetka" id="114">114</span>Ti si moj štit i moj zaklon,</p><p class="stih2">u tvoju se riječ ja uzdam.</p><p class="stih1"> <span class="brojRetka" id="115">115</span>Odstupite od mene, zlikovci:</p><p class="stih2">držat ću zapovijedi Boga svoga.</p><p class="stih1"> <span class="brojRetka" id="116">116</span>Podrži me po svom obećanju i živjet ću;</p><p class="stih2">nemoj da se u svojoj nadi postidim.</p><p class="stih1"> <span class="brojRetka" id="117">117</span>Pomozi mi i spasit ću se,</p><p class="stih2">na tvoja ću pravila svagda paziti.</p><p class="stih1"> <span class="brojRetka" id="118">118</span>Ti prezireš one koji odstupaju od pravila tvojih</p><p class="stih2">jer je lažna misao njihova.</p><p class="stih1"> <span class="brojRetka" id="119">119</span>K’o rđu zlotvore zemlje uklanjaš,</p><p class="stih2">zato ljubim tvoje propise.</p><p class="stih1"> <span class="brojRetka" id="120">120</span>Moje tijelo dršće od straha pred tobom,</p><p class="stih2">sudova tvojih ja se bojim.</p><p class="noviRedak"> </p><p class="stih1"> <span class="brojRetka" id="121">121</span>Činim što je pravo i pravedno,</p><p class="stih2">ne predaj me tlačiteljima mojim.</p><p class="stih1"> <span class="brojRetka" id="122">122</span>Založi se za slugu svojega</p><p class="stih2">da me ne satru oholice!</p><p class="stih1"> <span class="brojRetka" id="123">123</span>Moje oči ginu od čežnje za spasenjem tvojim,</p><p class="stih2">za tvojom riječi pravednom.</p><p class="stih1"> <span class="brojRetka" id="124">124</span>Učini sluzi svom po svojoj dobroti</p><p class="stih2">i nauči me pravilima svojim.</p><p class="stih1"> <span class="brojRetka" id="125">125</span>Ja sam sluga tvoj: prosvijetli me</p><p class="stih2">da upoznam tvoje propise.</p><p class="stih1"> <span class="brojRetka" id="126">126</span>Čas je, o Jahve, da se javiš:</p><p class="stih2">oskvrnuše zakon tvoj.</p><p class="stih1"> <span class="brojRetka" id="127">127</span>Stoga ljubim zapovijedi tvoje</p><p class="stih2">više no zlato, zlato žeženo.</p><p class="stih1"> <span class="brojRetka" id="128">128</span>Zato hodim po odredbama tvojim,</p><p class="stih2">mrski su mi svi lažni putovi.</p><p class="noviRedak"> </p><p class="stih1"> <span class="brojRetka" id="129">129</span>Divna su tvoja svjedočanstva,</p><p class="stih2">stoga ih čuva duša moja.</p><p class="stih1"> <span class="brojRetka" id="130">130</span>Objava riječi tvojih prosvjetljuje,</p><p class="stih2">bezazlene urazumljuje.</p><p class="stih1"> <span class="brojRetka" id="131">131</span>Otvaram usta svoja zadahtan u žudnji</p><p class="stih2">jer čeznem za zapovijedima tvojim.</p><p class="stih1"> <span class="brojRetka" id="132">132</span>Obrati se k meni i milostiv mi budi</p><p class="stih2">kao onima koji ljube ime tvoje.</p><p class="stih1"> <span class="brojRetka" id="133">133</span>Korake mi upravljaj po svom obećanju</p><p class="stih2">da nikakva opačina ne ovlada mnome.</p><p class="stih1"> <span class="brojRetka" id="134">134</span>Izbavi me od nasilja ljudskog,</p><p class="stih2">i naredbe tvoje ja ću čuvati.</p><p class="stih1"> <span class="brojRetka" id="135">135</span>Licem svojim obasjaj slugu svog</p><p class="stih2">i nauči me pravilima svojim!</p><p class="stih1"> <span class="brojRetka" id="136">136</span>Potoci suza potekoše mi iz očiju</p><p class="stih2">jer se zakon tvoj ne čuva.</p><p class="noviRedak"> </p><p class="stih1"> <span class="brojRetka" id="137">137</span>Pravedan si, Jahve,</p><p class="stih2">i pravi su sudovi tvoji.</p><p class="stih1"> <span class="brojRetka" id="138">138</span>Dao si Zakon pravedan</p><p class="stih2">i vjeran veoma.</p><p class="stih1"> <span class="brojRetka" id="139">139</span>Revnost me moja izjeda</p><p class="stih2">jer moji tlačitelji zaboravljaju riječi tvoje.</p><p class="stih1"> <span class="brojRetka" id="140">140</span>Tvoje su riječi prokušane veoma,</p><p class="stih2">zato ih tvoj sluga ljubi.</p><p class="stih1"> <span class="brojRetka" id="141">141</span>Malen sam i prezren,</p><p class="stih2">ali naredaba tvojih ne zaboravljam.</p><p class="stih1"> <span class="brojRetka" id="142">142</span>Pravda je tvoja pravda vječita</p><p class="stih2">i zakon tvoj sama istina.</p><p class="stih1"> <span class="brojRetka" id="143">143</span>Tjeskoba me i nevolja snađe,</p><p class="stih2">al’ tvoje su zapovijedi uživanje moje.</p><p class="stih1"> <span class="brojRetka" id="144">144</span>Vječna je pravda tvojeg svjedočanstva,</p><p class="stih2">prosvijetli me i živjet ću.</p><p class="noviRedak"> </p><p class="stih1"> <span class="brojRetka" id="145">145</span>Iz svega srca vapijem, Jahve, usliši me:</p><p class="stih2">tvoja ću pravila čuvati.</p><p class="stih1"> <span class="brojRetka" id="146">146</span>K tebi vapijem, spasi me,</p><p class="stih2">tvojeg ću se držat’ svjedočanstva.</p><p class="stih1"> <span class="brojRetka" id="147">147</span>Pretječem zoru i molim za pomoć,</p><p class="stih2">u tvoje se riječi uzdam.</p><p class="stih1"> <span class="brojRetka" id="148">148</span>Oči moje straže noćne pretječu</p><p class="stih2">da razmišljam o besjedi tvojoj.</p><p class="stih1"> <span class="brojRetka" id="149">149</span>Po svojoj dobroti, Jahve, glas mi poslušaj,</p><p class="stih2">i po svojoj odluci poživi me.</p><p class="stih1"> <span class="brojRetka" id="150">150</span>Primiču se koji me podlo progone,</p><p class="stih2">daleko su oni od zakona tvojega.</p><p class="stih1"> <span class="brojRetka" id="151">151</span>A ti si blizu, Jahve,</p><p class="stih2">i vjerne su sve zapovijedi tvoje.</p><p class="stih1"> <span class="brojRetka" id="152">152</span>Odavno znam za tvoje propise</p><p class="stih2">da si ih sazdao zasvagda.</p><p class="noviRedak"> </p><p class="stih1"> <span class="brojRetka" id="153">153</span>Pogledaj na nevolju moju, izbavi me,</p><p class="stih2">jer zakona tvog ne zaboravih.</p><p class="stih1"> <span class="brojRetka" id="154">154</span>Parnicu moju brani,</p><p class="stih2">po svom obećanju poživi me!</p><p class="stih1"> <span class="brojRetka" id="155">155</span>Daleko je spasenje od grešnika</p><p class="stih2">jer za pravila tvoja ne mare.</p><p class="stih1"> <span class="brojRetka" id="156">156</span>Veliko je, o Jahve, tvoje smilovanje:</p><p class="stih2">po odlukama svojim poživi me.</p><p class="stih1"> <span class="brojRetka" id="157">157</span>Mnogi me progone i tlače,</p><p class="stih2">od tvojih svjedočanstava ja ne odstupam.</p><p class="stih1"> <span class="brojRetka" id="158">158</span>Otpadnike vidjeh i zgadiše mi se</p><p class="stih2">jer tvojih riječi ne čuvaju.</p><p class="stih1"> <span class="brojRetka" id="159">159</span>Gle, naredbe tvoje ljubim, o Jahve:</p><p class="stih2">po dobroti svojoj poživi me.</p><p class="stih1"> <span class="brojRetka" id="160">160</span>Srž je riječi tvoje istina,</p><p class="stih2">vječan je sud pravde tvoje.</p><p class="noviRedak"> </p><p class="stih1"> <span class="brojRetka" id="161">161</span>Mogućnici me progone nizašto,</p><p class="stih2">al’ samo pred tvojim riječima srce mi dršće.</p><p class="stih1"> <span class="brojRetka" id="162">162</span>Radujem se besjedama tvojim</p><p class="stih2">kao onaj koji se domogao velika plijena.</p><p class="stih1"> <span class="brojRetka" id="163">163</span>Mrzim na laž, grsti mi se ona,</p><p class="stih2">a ljubim tvoj zakon.</p><p class="stih1"> <span class="brojRetka" id="164">164</span>Sedam puta na dan tebe hvalim</p><p class="stih2">zbog pravednih sudova tvojih.</p><p class="stih1"> <span class="brojRetka" id="165">165</span>Koji tvoj zakon ljube, velik mir uživaju,</p><p class="stih2">ni o što se oni ne spotiču.</p><p class="stih1"> <span class="brojRetka" id="166">166</span>Pomoć tvoju čekam, o Jahve,</p><p class="stih2">tvoje zapovijedi izvršavam.</p><p class="stih1"> <span class="brojRetka" id="167">167</span>Moja duša čuva propise tvoje</p><p class="stih2">i ljubi ih veoma.</p><p class="stih1"> <span class="brojRetka" id="168">168</span>Čuvam tvoje naredbe i svjedočanstvo tvoje,</p><p class="stih2">jer svi su putovi moji pred tobom.</p><p class="noviRedak"> </p><p class="stih1"> <span class="brojRetka" id="169">169</span>Vapaj moj, Jahve, nek’ do tebe dopre,</p><p class="stih2">po svojoj me riječi prosvijetli.</p><p class="stih1"> <span class="brojRetka" id="170">170</span>Nek’ molitva moja dođe pred lice tvoje,</p><p class="stih2">po svojoj me riječi izbavi.</p><p class="stih1"> <span class="brojRetka" id="171">171</span>Usne moje nek’ zapjevaju pohvalnu pjesmu</p><p class="stih2">jer si me naučio pravilima svojim.</p><p class="stih1"> <span class="brojRetka" id="172">172</span>Nek’ mi pjeva jezik o riječi tvojoj,</p><p class="stih2">jer zapovijedi su tvoje sve pravedne.</p><p class="stih1"> <span class="brojRetka" id="173">173</span>Nek’ mi ruka tvoja na pomoć bude</p><p class="stih2">jer odabrah tvoje naredbe.</p><p class="stih1"> <span class="brojRetka" id="174">174</span>Jahve, za tvojim spasenjem čeznem,</p><p class="stih2">uživam u tvom zakonu.</p><p class="stih1"> <span class="brojRetka" id="175">175</span>Nek’ živi duša moja i neka te hvali,</p><p class="stih2">a tvoji sudovi nek’ mi na pomoć budu!</p><p class="stih1"> <span class="brojRetka" id="176">176</span>K’o ovca izgubljena ja zalutah:</p><p class="stih2">o, potraži slugu svojega</p>