<h2>PSALAM 45 (44)</h2><h3>Kraljevska svadbena pjesma</h3><p class="stih1"> <span class="brojRetka" id="1">1</span>Zborovođi. Po napjevu »Ljiljani«.</p><p class="stih2">Sinova Korahovih. Poučna pjesma. Svadbena pjesma. </p><p class="stih1"> <span class="brojRetka" id="2">2</span>Iz srca mi naviru riječi divne:</p><p class="stih2">pjesmu svoju ja kralju pjevam,</p><p class="stih2">jezik mi je k’o pisaljka hitra pisara.</p><p class="noviRedak"> </p><p class="stih1"> <span class="brojRetka" id="3">3</span>Lijep si, najljepši od ljudskih sinova,</p><p class="stih2">po usnama ti se milina prosula,</p><p class="stih2">stoga te Bog blagoslovio dovijeka.</p><p class="noviRedak"> </p><p class="stih1"> <span class="brojRetka" id="4">4</span>Pripaši mač uz bedra, junače,</p><p class="stih2">ogrni se sjajem i veličanstvom!</p><p class="stih1"> <span class="brojRetka" id="5">5</span>Zajaši i kreni za istinu, za vjernost i pravdu,</p><p class="stih2">zapni lûk i desnicu svoju proslavi!</p><p class="noviRedak"> </p><p class="stih1"> <span class="brojRetka" id="6">6</span>Oštre su strelice tvoje,</p><p class="stih2">narodi padaju pred tobom</p><p class="stih2">i kraljeve dušmane ostavlja hrabrost.</p><p class="noviRedak"> </p><p class="stih1"> <span class="brojRetka" id="7">7</span>Prijestolje je tvoje, Bože, u vijeke vjekova,</p><p class="stih2">i pravedno žezlo – žezlo je tvog kraljevstva!</p><p class="noviRedak"> </p><p class="stih1"> <span class="brojRetka" id="8">8</span>Ti ljubiš pravednost, a mrziš bezakonje,</p><p class="stih2">stoga Jahve, Bog tvoj, tebe pomaza</p><p class="stih2">uljem radosti kao nikog od tvojih drugova.</p><p class="noviRedak"> </p><p class="stih1"> <span class="brojRetka" id="9">9</span>Smirnom, alojem i kasijom mirišu ti haljine,</p><p class="stih2">iz dvorova bjelokosnih harfe te vesele.</p><p class="stih1"> <span class="brojRetka" id="10">10</span>Kraljevske ti kćeri idu ususret,</p><p class="stih2">zdesna ti je kraljica u zlatu ofirskom.</p><p class="noviRedak"> </p><p class="stih1"> <span class="brojRetka" id="11">11</span>»Slušaj, kćeri, pogledaj, prisluhni:</p><p class="stih2">zaboravi svoj narod i dom oca svog!</p><p class="stih1"> <span class="brojRetka" id="12">12</span>Zaželi li kralj ljepotu tvoju,</p><p class="stih2">smjerno se pokloni njemu</p><p class="stih2">jer je on gospodar tvoj.</p><p class="stih1"> <span class="brojRetka" id="13">13</span>Narod tirski dolazi s darovima,</p><p class="stih2">naklonost tvoju traže prvaci naroda.«</p><p class="stih1"> <span class="brojRetka" id="14">14</span>Sva lijepa korača kći kraljeva</p><p class="stih2">u haljinama zlatom vezenim.</p><p class="noviRedak"> </p><p class="stih1"> <span class="brojRetka" id="15">15</span>U haljini od veza šarena kralju je dovode,</p><p class="stih2">pratnja su joj djevice, drúge njezine.</p><p class="stih1"> <span class="brojRetka" id="16">16</span>S veseljem ih vode i s klicanjem</p><p class="stih2">u kraljeve dvore ulaze.</p><p class="stih1"> <span class="brojRetka" id="17">17</span>Oce tvoje naslijedit će tvoji sinovi,</p><p class="stih2">postavit ćeš ih knezovima na svoj zemlji.</p><p class="noviRedak"> </p><p class="stih1"> <span class="brojRetka" id="18">18</span>Iz koljena u koljeno naviještat će ime tvoje,</p><p class="stih2">hvalit će te narodi u vijeke vjekova.</p>