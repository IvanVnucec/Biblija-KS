<h2>PSALAM 74 (73)</h2><h3>Tužaljka zbog opustošenja Hrama</h3><p class="stih1"> <span class="brojRetka" id="1">1</span>Poučna pjesma.</p><p class="stih2">Asafova.</p><p class="stih1">Zašto si, Bože, posve zabacio,</p><p class="stih2">zašto kiptiš gnjevom na ovce paše svoje?</p><p class="stih1"> <span class="brojRetka" id="2">2</span>Sjeti se zajednice koju si davno stekao,</p><p class="stih2">plemena koje namače kao svoju baštinu</p><p class="stih2">i brda Siona gdje si šator svoj udario!</p><p class="noviRedak"> </p><p class="stih1"> <span class="brojRetka" id="3">3</span>Korakni k ruševinama vječnim –</p><p class="stih2">sve je u Svetištu razorio neprijatelj.</p><p class="noviRedak"> </p><p class="stih1"> <span class="brojRetka" id="4">4</span>Protivnici tvoji vikahu posred skupštine tvoje,</p><p class="stih2">znakove svoje postaviše k’o pobjedne znakove.</p><p class="stih1"> <span class="brojRetka" id="5">5</span>Bijahu kao oni koji mašu sjekirom po guštari,</p><p class="stih1"> <span class="brojRetka" id="6">6</span>sjekirom i maljem vrata mu razbijali.</p><p class="noviRedak"> </p><p class="stih1"> <span class="brojRetka" id="7">7</span>Ognju predadoše svetište tvoje,</p><p class="stih2">do zemlje oskvrnuše prebivalište tvoga imena.</p><p class="noviRedak"> </p><p class="stih1"> <span class="brojRetka" id="8">8</span>Rekoše u srcu: »Istrijebimo ih zajedno;</p><p class="stih2">spalite sva svetišta Božja na zemlji!«</p><p class="stih1"> <span class="brojRetka" id="9">9</span>Ne vidimo znakova svojih, proroka više nema,</p><p class="stih2">i nitko među nama ne zna dokle ...</p><p class="noviRedak"> </p><p class="stih1"> <span class="brojRetka" id="10">10</span>Dokle će se još, o Bože, dušmanin rugati?</p><p class="stih2">Hoće li protivnik dovijeka prezirati ime tvoje?</p><p class="stih1"> <span class="brojRetka" id="11">11</span>Zašto povlačiš ruku,</p><p class="stih2">zašto u krilu sakrivaš desnicu svoju?</p><p class="noviRedak"> </p><p class="stih1"> <span class="brojRetka" id="12">12</span>No Bog je moj kralj od davnine,</p><p class="stih2">on koji posred zemlje spašava!</p><p class="stih1"> <span class="brojRetka" id="13">13</span>Ti svojom silom rasječe more,</p><p class="stih2">smrska glave nakazama u vodi.</p><p class="noviRedak"> </p><p class="stih1"> <span class="brojRetka" id="14">14</span>Ti si Levijatanu glave zdrobio,</p><p class="stih2">dao ga za hranu nemanima morskim.</p><p class="stih1"> <span class="brojRetka" id="15">15</span>Ti si dao da provre izvor i bujica,</p><p class="stih2">ti si presušio rijeke nepresušne.</p><p class="noviRedak"> </p><p class="stih1"> <span class="brojRetka" id="16">16</span>Tvoj je dan i noć je tvoja,</p><p class="stih2">ti ùčvrsti mjesec i sunce;</p><p class="stih1"> <span class="brojRetka" id="17">17</span>ti sazda sve granice zemlji,</p><p class="stih2">ti stvori ljeto i zimu.</p><p class="noviRedak"> </p><p class="stih1"> <span class="brojRetka" id="18">18</span>Spomeni se ovoga: dušmanin ti se rugaše, Jahve,</p><p class="stih2">i bezumni narod pogrdi ime tvoje.</p><p class="stih1"> <span class="brojRetka" id="19">19</span>Ne predaj jastrebu život grlice svoje,</p><p class="stih2">i život svojih siromaha ne zaboravi zauvijek!</p><p class="noviRedak"> </p><p class="stih1"> <span class="brojRetka" id="20">20</span>Pogledaj na savez svoj,</p><p class="stih2">jer svi su zakutci zemlje puni tmina i nasilja.</p><p class="stih1"> <span class="brojRetka" id="21">21</span>Ne daj da jadnik otiđe postiđen:</p><p class="stih2">neka siromah i ubog hvale ime tvoje!</p><p class="noviRedak"> </p><p class="stih1"> <span class="brojRetka" id="22">22</span>Ustani, Bože, zauzmi se za svoju parnicu,</p><p class="stih2">spomeni se pogrde koju ti bezumnik svaki dan nanosi.</p><p class="stih1"> <span class="brojRetka" id="23">23</span>Ne zaboravi vike neprijatelja svojih:</p><p class="stih2">buka buntovnika još se diže k tebi!</p>