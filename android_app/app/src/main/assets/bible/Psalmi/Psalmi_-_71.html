<h2>PSALAM 71 (70)</h2><h3>Molitva starca</h3><p class="stih1"> <span class="brojRetka" id="1">1</span>Tebi se, Jahve, utječem,</p><p class="stih2">ne daj da se ikada postidim!</p><p class="stih1"> <span class="brojRetka" id="2">2</span>U pravdi me svojoj spasi i izbavi,</p><p class="stih2">prikloni uho k meni i spasi me!</p><p class="noviRedak"> </p><p class="stih1"> <span class="brojRetka" id="3">3</span>Budi mi hrid utočišta i čvrsta utvrda spasenja:</p><p class="stih2">jer ti si stijena i utvrda moja.</p><p class="stih1"> <span class="brojRetka" id="4">4</span>Bože moj, istrgni me iz ruke zlotvora,</p><p class="stih2">iz šake silnika i tlačitelja:</p><p class="noviRedak"> </p><p class="stih1"> <span class="brojRetka" id="5">5</span>jer ti si, o Gospode, ufanje moje,</p><p class="stih2">Jahve, uzdanje od moje mladosti!</p><p class="stih1"> <span class="brojRetka" id="6">6</span>Na te se oslanjam od utrobe;</p><p class="stih2">ti si mi zaštitnik od majčina krila:</p><p class="stih2">u te se svagda uzdam.</p><p class="noviRedak"> </p><p class="stih1"> <span class="brojRetka" id="7">7</span>Mnogima postadoh čudo,</p><p class="stih2">jer ti si mi bio silna pomoć.</p><p class="stih1"> <span class="brojRetka" id="8">8</span>Usta mi bijahu puna tvoje hvale,</p><p class="stih2">slaviše te svaki dan!</p><p class="noviRedak"> </p><p class="stih1"> <span class="brojRetka" id="9">9</span>Ne zabaci me u starosti:</p><p class="stih2">kad mi malakšu sile, ne zapusti me!</p><p class="stih1"> <span class="brojRetka" id="10">10</span>Jer govore o meni moji dušmani,</p><p class="stih2">i koji me vrebaju složno se svjetuju:</p><p class="noviRedak"> </p><p class="stih1"> <span class="brojRetka" id="11">11</span>»Bog ga je napustio;</p><p class="stih2">progonite ga i uhvatite</p><p class="stih2">jer nema tko da ga spasi!«</p><p class="stih1"> <span class="brojRetka" id="12">12</span>O Bože, ne stoj daleko od mene,</p><p class="stih2">Bože moj, pohitaj mi u pomoć!</p><p class="noviRedak"> </p><p class="stih1"> <span class="brojRetka" id="13">13</span>Neka se postide i propadnu koji traže moj život;</p><p class="stih2">nek’ se sramotom i stidom pokriju koji mi žele nesreću!</p><p class="noviRedak"> </p><p class="stih1"> <span class="brojRetka" id="14">14</span>A ja ću se uvijek uzdati,</p><p class="stih2">iz dana u dan hvaleć’ te sve više.</p><p class="stih1"> <span class="brojRetka" id="15">15</span>Ustima ću naviještati pravednost tvoju,</p><p class="stih2">povazdan pomoć tvoju:</p><p class="stih2">jer im ne znam broja.</p><p class="noviRedak"> </p><p class="stih1"> <span class="brojRetka" id="16">16</span>Kazivat ću silu Jahvinu,</p><p class="stih2">Gospode, slavit ću samo tvoju pravednost.</p><p class="stih1"> <span class="brojRetka" id="17">17</span>Bože, ti mi bijaše učitelj od mladosti moje,</p><p class="stih2">i sve do sada naviještam čudesa tvoja.</p><p class="noviRedak"> </p><p class="stih1"> <span class="brojRetka" id="18">18</span>Ni u starosti, kad posijedim,</p><p class="stih2">Bože, ne zapusti me,</p><p class="stih2">da kazujem mišicu tvoju naraštaju novom</p><p class="stih2">i svima budućima silu tvoju,</p><p class="stih1"> <span class="brojRetka" id="19">19</span>i pravednost tvoju, Bože, koja seže do neba,</p><p class="stih2">kojom učini velika djela.</p><p class="stih1">Bože, tko je kao ti!</p><p class="noviRedak"> </p><p class="stih1"> <span class="brojRetka" id="20">20</span>Trpljenja mnoga i velika bacio si na me:</p><p class="stih2">ali ti ćeš me opet oživiti</p><p class="stih2">i opet me podići iz dubine zemlje.</p><p class="stih1"> <span class="brojRetka" id="21">21</span>Povećaj dostojanstvo moje</p><p class="stih2">i opet me utješi:</p><p class="noviRedak"> </p><p class="stih1"> <span class="brojRetka" id="22">22</span>A ja ću uz harfu slaviti tvoju vjernost, o Bože,</p><p class="stih2">svirat ću ti u citaru, Sveče Izraelov!</p><p class="noviRedak"> </p><p class="stih1"> <span class="brojRetka" id="23">23</span>Moje će usne klicati pjevajuć’ tebi</p><p class="stih2">i moja duša koju si spasio.</p><p class="stih1"> <span class="brojRetka" id="24">24</span>I moj će jezik svagda slaviti pravdu tvoju,</p><p class="stih2">jer su postiđeni i posramljeni</p><p class="stih2">oni što traže moju nesreću.</p>