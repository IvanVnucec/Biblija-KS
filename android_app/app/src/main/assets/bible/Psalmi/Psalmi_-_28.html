<h2>PSALAM 28 (27)</h2><h3>Žarka molitva i zahvala</h3><p class="stih1"> <span class="brojRetka" id="1">1</span>Davidov.</p><p class="stih1">K tebi, o Jahve, vapijem,</p><p class="stih2">hridino moja, ne ogluši se na me:</p><p class="stih2">da neuslišan ne postanem kao oni</p><p class="stih2">koji u grob silaze.</p><p class="noviRedak"> </p><p class="stih1"> <span class="brojRetka" id="2">2</span>Čuj moje zazivanje dok tebi vapijem,</p><p class="stih2">dok ruke uzdižem svetomu hramu tvojem.</p><p class="noviRedak"> </p><p class="stih1"> <span class="brojRetka" id="3">3</span>Ne uzmi me s bezbožnicima</p><p class="stih2">i s onima koji čine bezakonje,</p><p class="stih2">koji govore slatko s bližnjima</p><p class="stih2">a u srcu im je pakost.</p><p class="noviRedak"> </p><p class="stih1"> <span class="brojRetka" id="4">4</span>Daj im po djelima njihovim</p><p class="stih2">i po zloći njihovih nedjela!</p><p class="stih2">Po djelu ruku njihovih plati im,</p><p class="stih2">uzvrati im po njihovoj zasluzi!</p><p class="noviRedak"> </p><p class="stih1"> <span class="brojRetka" id="5">5</span>Jer ne mare za čine Jahvine</p><p class="stih2">ni za djelo ruku njegovih:</p><p class="stih2">nek’ ih obori i više ne podigne!</p><p class="noviRedak"> </p><p class="stih1"> <span class="brojRetka" id="6">6</span>Blagoslovljen Jahve što usliša glas molitve moje!</p><p class="stih2">Jahve je snaga moja i štit moj,</p><p class="stih1"> <span class="brojRetka" id="7">7</span>U njega se srce moje pouzdalo, on mi pomognu;</p><p class="stih2">stoga kliče srce moje, pjesmom mu svojom zahvaljujem.</p><p class="noviRedak"> </p><p class="stih1"> <span class="brojRetka" id="8">8</span>Jahve je jakost narodu svome,</p><p class="stih2">tvrđava spasa svom pomazaniku.</p><p class="stih1"> <span class="brojRetka" id="9">9</span>Spasi narod svoj i blagoslovi svoju baštinu,</p><p class="stih2">pasi ih i nosi ih dovijeka!</p>