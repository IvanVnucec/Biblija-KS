<h2>PSALAM 85 (84)</h2><h3>Molitva za mir i pravdu</h3><p class="stih1"> <span class="brojRetka" id="1">1</span>Zborovođi.</p><p class="stih2">Sinova Korahovih. Psalam.</p><p class="stih1"> <span class="brojRetka" id="2">2</span>Zavolje opet Jahve zemlju svoju,</p><p class="stih2">na dobro okrenu udes Jakovljev.</p><p class="stih1"> <span class="brojRetka" id="3">3</span>Otpusti krivnju narodu svome,</p><p class="stih2">pokri sve grijehe njegove.</p><p class="stih1"> <span class="brojRetka" id="4">4</span>Suspregnu svu ljutinu svoju,</p><p class="stih2">odusta od žestine gnjeva svoga.</p><p class="noviRedak"> </p><p class="stih1"> <span class="brojRetka" id="5">5</span>Obnovi nas, Bože, spasitelju naš,</p><p class="stih2">i odbaci zlovolju prema nama!</p><p class="stih1"> <span class="brojRetka" id="6">6</span>Zar ćeš se dovijeka gnjeviti na nas,</p><p class="stih2">prenositi srdžbu svoju od koljena na koljeno?</p><p class="noviRedak"> </p><p class="stih1"> <span class="brojRetka" id="7">7</span>Zar nas nećeš opet oživiti</p><p class="stih2">da se narod tvoj raduje u tebi?</p><p class="stih1"> <span class="brojRetka" id="8">8</span>Pokaži nam, Jahve, milosrđe svoje</p><p class="stih2">i daj nam svoje spasenje.</p><p class="noviRedak"> </p><p class="stih1"> <span class="brojRetka" id="9">9</span>Da poslušam što mi to Jahve govori:</p><p class="stih2">Jahve obećava mir</p><p class="stih2">narodu svomu, vjernima svojim,</p><p class="stih2">onima koji mu se svim srcem vrate.</p><p class="noviRedak"> </p><p class="stih1"> <span class="brojRetka" id="10">10</span>Zaista, blizu je njegovo spasenje onima koji ga se boje,</p><p class="stih2">i slava će njegova živjeti u zemlji našoj.</p><p class="stih1"> <span class="brojRetka" id="11">11</span>Ljubav će se i vjernost sastati,</p><p class="stih2">pravda i mir zagrliti.</p><p class="stih1"> <span class="brojRetka" id="12">12</span>Vjernost će nicat’ iz zemlje,</p><p class="stih2">Pravda će gledat’ s nebesa.</p><p class="noviRedak"> </p><p class="stih1"> <span class="brojRetka" id="13">13</span>Jahve će dati blagoslov i sreću,</p><p class="stih2">i zemlja naša urod svoj.</p><p class="stih1"> <span class="brojRetka" id="14">14</span>Pravda će stupati pred njim,</p><p class="stih2">a mir tragom stopa njegovih.</p>