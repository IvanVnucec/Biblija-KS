<h2>PSALAM 48 (47)</h2><h3>Sion – gora Božja</h3><p class="stih1"> <span class="brojRetka" id="1">1</span>Pjesma. Psalam.</p><p class="stih2">Sinova Korahovih.</p><p class="stih1"> <span class="brojRetka" id="2">2</span>Velik je Jahve, hvale predostojan</p><p class="stih2">u gradu Boga našega.</p><p class="stih1"> <span class="brojRetka" id="3">3</span>Sveto brdo njegovo, brijeg veličanstven,</p><p class="stih2">radost je zemlji svoj.</p><p class="stih1">Gora Sion, na krajnjem sjeveru,</p><p class="stih2">grad je Kralja velikog.</p><p class="stih1"> <span class="brojRetka" id="4">4</span>Bog u kulama njegovim</p><p class="stih2">jakom se pokaza utvrdom.</p><p class="noviRedak"> </p><p class="stih1"> <span class="brojRetka" id="5">5</span>Jer gle, složiše se kraljevi,</p><p class="stih2">navališe zajedno.</p><p class="stih1"> <span class="brojRetka" id="6">6</span>Čim vidješe, zapanjiše se</p><p class="stih2">i zbunjeni u bijeg nagnuše.</p><p class="noviRedak"> </p><p class="stih1"> <span class="brojRetka" id="7">7</span>Ondje ih trepet obuze</p><p class="stih2">kao muka porodilje,</p><p class="stih1"> <span class="brojRetka" id="8">8</span>kao kad vjetar istočni</p><p class="stih2">razbija brodove taršiške.</p><p class="noviRedak"> </p><p class="stih1"> <span class="brojRetka" id="9">9</span>Što smo čuli, sada vidimo:</p><p class="stih2">grad Jahve nad vojskama,</p><p class="stih2">grad Boga našega –</p><p class="stih2">Bog ga utvrdi dovijeka.</p><p class="noviRedak"> </p><p class="stih1"> <span class="brojRetka" id="10">10</span>Spominjemo se, Bože, tvoje dobrote </p><p class="stih2">usred hrama tvojega.</p><p class="noviRedak"> </p><p class="stih1"> <span class="brojRetka" id="11">11</span>Kao ime tvoje, Bože, tako i slava tvoja</p><p class="stih2">do nakraj zemlje doseže.</p><p class="stih2">Puna je pravde desnica tvoja;</p><p class="stih2">neka se raduje brdo sionsko!</p><p class="stih1"> <span class="brojRetka" id="12">12</span>Neka kliču gradovi Judini</p><p class="stih2">zbog tvojih sudova!</p><p class="noviRedak"> </p><p class="stih1"> <span class="brojRetka" id="13">13</span>Obiđite Sion i prođite njime,</p><p class="stih2">prebrojite kule njegove!</p><p class="stih1"> <span class="brojRetka" id="14">14</span>Pogledajte dobro bedeme njegove,</p><p class="stih2">promotrite mu potanko dvorove:</p><p class="stih2">da biste kazivali budućem koljenu:</p><p class="stih1"> <span class="brojRetka" id="15">15</span>»Takav je Bog,</p><p class="stih2">Bog naš zasvagda i dovijeka!</p><p class="stih2">On neka nas vodi!«</p>