<h2>PSALAM 19 (18)</h2><h3>Jahve – Sunce pravde</h3><p class="stih1"> <span class="brojRetka" id="1">1</span>Zborovođi.</p><p class="stih2">Psalam. Davidov.</p><p class="stih1"> <span class="brojRetka" id="2">2</span>Nebesa slavu Božju kazuju,</p><p class="stih2">naviješta svod nebeski djelo ruku njegovih.</p><p class="stih1"> <span class="brojRetka" id="3">3</span>Dan danu to objavljuje,</p><p class="stih2">a noć noći glas predaje.</p><p class="noviRedak"> </p><p class="stih1"> <span class="brojRetka" id="4">4</span>Nije to riječ, a ni govor nije,</p><p class="stih2">nije ni glas što se može čuti,</p><p class="stih1"> <span class="brojRetka" id="5">5</span>al’ po zemlji razliježe se jeka,</p><p class="stih2">riječi sve do nakraj svijeta sežu.</p><p class="noviRedak"> </p><p class="stih1">Ondje suncu razape šator,</p><p class="stih1"> <span class="brojRetka" id="6">6</span>te ono k’o ženik iz ložnice ide,</p><p class="stih2">k’o div kliče kad prelijeće stazu.</p><p class="noviRedak"> </p><p class="stih1"> <span class="brojRetka" id="7">7</span>Izlazi ono od nebeskog kraja,</p><p class="stih2">i put mu se opet s krajem spaja,</p><p class="stih2">ne skriva se ništa žaru njegovu.</p><p class="noviRedak"> </p><p class="stih1"> <span class="brojRetka" id="8">8</span>Savršen je zakon Jahvin – dušu krijepi;</p><p class="stih2">pouzdano je svjedočanstvo Jahvino – neuka uči;</p><p class="stih1"> <span class="brojRetka" id="9">9</span>prava je naredba Jahvina – srce sladi;</p><p class="stih2">čista je zapovijed Jahvina – oči prosvjetljuje;</p><p class="stih1"> <span class="brojRetka" id="10">10</span>neokaljan strah Jahvin – ostaje svagda;</p><p class="stih2">istiniti sudovi Jahvini – svi jednako pravedni,</p><p class="stih1"> <span class="brojRetka" id="11">11</span>dragocjeniji od zlata, od mnogo zlata čistoga,</p><p class="stih2">slađi od meda, meda samotoka.</p><p class="noviRedak"> </p><p class="stih1"> <span class="brojRetka" id="12">12</span>Sluga tvoj pomno na njih pazi,</p><p class="stih2">vrlo brižno on ih čuva.</p><p class="stih1"> <span class="brojRetka" id="13">13</span>Ali tko propuste svoje da zapazi?</p><p class="stih2">Od potajnih grijeha očisti me!</p><p class="noviRedak"> </p><p class="stih1"> <span class="brojRetka" id="14">14</span>Od oholosti čuvaj slugu svoga</p><p class="stih2">da mnome ne zavlada.</p><p class="stih2">Tad ću biti neokaljan,</p><p class="stih2">čist od grijeha velikoga.</p><p class="noviRedak"> </p><p class="stih1"> <span class="brojRetka" id="15">15</span>Moje ti riječi omiljele</p><p class="stih2">i razmišljanje srca moga pred licem tvojim.</p><p class="stih2">Jahve, hridi moja, otkupitelju moj!</p>