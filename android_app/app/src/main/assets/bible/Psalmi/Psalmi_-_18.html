<h2>PSALAM 18 (17)</h2><h3>Kraljeva zahvalnica</h3><p class="stih1"> <span class="brojRetka" id="1">1</span>Učitelju zbora. Od Jahvina sluge Davida koji Jahvi </p><p class="stih2">ispjeva ovu pjesmu u onaj dan kad ga Jahve oslobodi </p><p class="stih2">iz ruku neprijatelja i iz ruke Šaulove. On reče:</p><p class="noviRedak"> </p><p class="stih1"> <span class="brojRetka" id="2">2</span>Ljubim te, Jahve, kreposti moja!</p><p class="stih1"> <span class="brojRetka" id="3">3</span>Jahve, hridino moja, utvrdo moja, spase moj;</p><p class="stih2">Bože moj, pećino moja kojoj se utječem,</p><p class="stih2">štite moj, snago spasenja moga, tvrđavo moja!</p><p class="stih1"> <span class="brojRetka" id="4">4</span>Zazvat ću Jahvu, hvale predostojna,</p><p class="stih2">i od dušmana bit ću izbavljen.</p><p class="noviRedak"> </p><p class="stih1"> <span class="brojRetka" id="5">5</span>Valovi smrti okružiše mene,</p><p class="stih2">prestraviše me bujice pogubne.</p><p class="stih1"> <span class="brojRetka" id="6">6</span>Užad podzemlja sputiše me,</p><p class="stih2">smrtonosne zamke padoše na me:</p><p class="noviRedak"> </p><p class="stih1"> <span class="brojRetka" id="7">7</span>u nevolji zazvah Jahvu</p><p class="stih2">i Bogu svome zavapih.</p><p class="stih2">Iz svog hrama zov mi začu,</p><p class="stih2">i vapaj moj mu do ušiju doprije.</p><p class="noviRedak"> </p><p class="stih1"> <span class="brojRetka" id="8">8</span>I zemlja se potrese i uzdrhta,</p><p class="stih2">uzdrmaše se temelji górā,</p><p class="stih2">pokrenuše se, jer On gnjevom planu.</p><p class="stih1"> <span class="brojRetka" id="9">9</span>Iz nosnica mu dim se diže,</p><p class="stih2">iz usta mu oganj liznu,</p><p class="stih2">ugljevlje živo od njega plamsa.</p><p class="noviRedak"> </p><p class="stih1"> <span class="brojRetka" id="10">10</span>On nagnu nebesa i siđe,</p><p class="stih2">pod nogama oblaci mu mračni.</p><p class="stih1"> <span class="brojRetka" id="11">11</span>Na keruba stade i poletje;</p><p class="stih2">na krilima vjetra zaplovi.</p><p class="noviRedak"> </p><p class="stih1"> <span class="brojRetka" id="12">12</span>Ogrnu se mrakom kao koprenom,</p><p class="stih2">prekri se tamnim vodama i oblacima tmastim,</p><p class="stih1"> <span class="brojRetka" id="13">13</span>od blijeska pred licem njegovim</p><p class="stih2">užga se ugljevlje plameno.</p><p class="noviRedak"> </p><p class="stih1"> <span class="brojRetka" id="14">14</span>Jahve s neba zagrmje,</p><p class="stih2">Svevišnjega glas se ori.</p><p class="stih1"> <span class="brojRetka" id="15">15</span>Odape strijele i dušmane rasu,</p><p class="stih2">izbaci munje i na zemlju ih obori.</p><p class="noviRedak"> </p><p class="stih1"> <span class="brojRetka" id="16">16</span>Morska se dna pokazaše,</p><p class="stih2">i temelji svijeta postaše goli</p><p class="stih2">od strašne prijetnje Jahvine,</p><p class="stih2">od olujna daha gnjeva njegova.</p><p class="noviRedak"> </p><p class="stih1"> <span class="brojRetka" id="17">17</span>On pruži s neba ruku i mene prihvati,</p><p class="stih2">iz silnih voda on me izbavi.</p><p class="stih1"> <span class="brojRetka" id="18">18</span>Od protivnika moćnog mene oslobodi,</p><p class="stih2">od dušmana mojih jačih od mene.</p><p class="noviRedak"> </p><p class="stih1"> <span class="brojRetka" id="19">19</span>Navališe na me u dan zlosretni,</p><p class="stih2">ali me Jahve zaštiti,</p><p class="stih1"> <span class="brojRetka" id="20">20</span>na polje prostrano izvede me,</p><p class="stih2">spasi me jer sam mu mio.</p><p class="noviRedak"> </p><p class="stih1"> <span class="brojRetka" id="21">21</span>Po pravednosti mojoj Jahve mi uzvrati,</p><p class="stih2">po čistoći ruku mojih on me nagradi,</p><p class="stih1"> <span class="brojRetka" id="22">22</span>jer čuvah putove Jahvine,</p><p class="stih2">od Boga se svoga ne udaljih.</p><p class="stih1"> <span class="brojRetka" id="23">23</span>Odredbe njegove sve su mi pred očima,</p><p class="stih2">zapovijedi njegove nisam odbacio,</p><p class="stih1"> <span class="brojRetka" id="24">24</span>do srži odan njemu sam bio,</p><p class="stih2">čuvam se grijeha svakoga.</p><p class="noviRedak"> </p><p class="stih1"> <span class="brojRetka" id="25">25</span>Jahve mi po pravdi mojoj vrati,</p><p class="stih2">čistoću ruku mojih vidje.</p><p class="stih1"> <span class="brojRetka" id="26">26</span>S prijateljem ti si prijatelj,</p><p class="stih2">poštenu poštenjem uzvraćaš.</p><p class="noviRedak"> </p><p class="stih1"> <span class="brojRetka" id="27">27</span>S čovjekom čistim ti si čist,</p><p class="stih2">a lukavca izigravaš,</p><p class="stih1"> <span class="brojRetka" id="28">28</span>jer narodu poniženu spasenje donosiš,</p><p class="stih2">a ponižavaš oči ohole.</p><p class="noviRedak"> </p><p class="stih1"> <span class="brojRetka" id="29">29</span>Jahve, ti moju svjetiljku užižeš,</p><p class="stih2">Bože, tminu moju obasjavaš:</p><p class="stih1"> <span class="brojRetka" id="30">30</span>s tobom udaram na čete dušmanske,</p><p class="stih2">s Bogom svojim preskačem zidine.</p><p class="noviRedak"> </p><p class="stih1"> <span class="brojRetka" id="31">31</span>Savršeni su puti Gospodnji,</p><p class="stih2">i riječ je Božja ognjem kušana.</p><p class="stih2">On, samo on, štit je svima</p><p class="stih2">koji se k njemu utječu.</p><p class="noviRedak"> </p><p class="stih1"> <span class="brojRetka" id="32">32</span>Jer tko je Bog osim Jahve?</p><p class="stih2">Tko li je hridina osim Boga našega?</p><p class="stih1"> <span class="brojRetka" id="33">33</span>Taj Bog me snagom opasuje,</p><p class="stih2">stere mi put besprijekoran,</p><p class="noviRedak"> </p><p class="stih1"> <span class="brojRetka" id="34">34</span>noge mi dade brze k’o u košute</p><p class="stih2">i postavi me na visine čvrste,</p><p class="stih1"> <span class="brojRetka" id="35">35</span>ruke mi za borbu uvježba</p><p class="stih2">i mišice da lûk mjedeni napinju.</p><p class="noviRedak"> </p><p class="stih1"> <span class="brojRetka" id="36">36</span>Daješ mi štit svoj koji spasava,</p><p class="stih2">tvoja me desnica drži,</p><p class="stih2">tvoja me brižljivost uzvisi.</p><p class="stih1"> <span class="brojRetka" id="37">37</span>Pouzdanje daješ mom koraku,</p><p class="stih2">i noge mi više ne posrću.</p><p class="noviRedak"> </p><p class="stih1"> <span class="brojRetka" id="38">38</span>Pognah svoje dušmane i dostigoh,</p><p class="stih2">i ne vratih se dok ih ne uništih.</p><p class="stih1"> <span class="brojRetka" id="39">39</span>Obaram ih, nè mogū se dići,</p><p class="stih2">padaju, pod nogama mi leže.</p><p class="noviRedak"> </p><p class="stih1"> <span class="brojRetka" id="40">40</span>Ti me opasa snagom za borbu,</p><p class="stih2">a protivnike moje meni podloži.</p><p class="stih1"> <span class="brojRetka" id="41">41</span>Ti dušmane moje u bijeg natjera,</p><p class="stih2">i rasprših one koji su me mrzili.</p><p class="noviRedak"> </p><p class="stih1"> <span class="brojRetka" id="42">42</span>Vapiju u pomoć – nikog da pomogne;</p><p class="stih2">vapiju Jahvi – ne odaziva se.</p><p class="stih1"> <span class="brojRetka" id="43">43</span>Smrvih ih kao prah na vjetru,</p><p class="stih2">zgazih ih k’o blato na putu.</p><p class="noviRedak"> </p><p class="stih1"> <span class="brojRetka" id="44">44</span>Ti me izbavi od bune u mom narodu,</p><p class="stih2">postavi me glavarom pogana,</p><p class="stih2">puk koji ne poznavah služi mi.</p><p class="noviRedak"> </p><p class="stih1"> <span class="brojRetka" id="45">45</span>Svaki moj šapat pokorno on sluša,</p><p class="stih2">sinovi tuđinci meni laskaju;</p><p class="stih1"> <span class="brojRetka" id="46">46</span>sinovi tuđinski gube srčanost,</p><p class="stih2">izlaze dršćuć’ iz svojih utvrda.</p><p class="noviRedak"> </p><p class="stih1"> <span class="brojRetka" id="47">47</span>Živio Jahve! Blagoslovljena hridina moja!</p><p class="stih2">Neka se uzvisi Bog, spasenje moje!</p><p class="stih1"> <span class="brojRetka" id="48">48</span>Bog koji mi daje osvetu</p><p class="stih2">i narode meni pokorava.</p><p class="noviRedak"> </p><p class="stih1"> <span class="brojRetka" id="49">49</span>Od dušmana me mojih izbavljaš</p><p class="stih2">i nad protivnike me moje izdižeš,</p><p class="stih2">ti mene od čovjeka silnika spašavaš.</p><p class="noviRedak"> </p><p class="stih1"> <span class="brojRetka" id="50">50</span>Zato te slavim, Jahve, među pucima</p><p class="stih2">i psalam pjevam tvome imenu:</p><p class="stih1"> <span class="brojRetka" id="51">51</span>umnožio si pobjede kralju svojemu,</p><p class="stih2">pomazaniku svome milost si iskazao,</p><p class="stih2">Davidu i potomstvu njegovu navijeke.</p>