<h2>PSALAM 44 (43)</h2><h3>Vapaj za pomoć Izraelu</h3><p class="stih1"> <span class="brojRetka" id="1">1</span>Zborovođi.</p><p class="stih2">Sinova Korahovih. Poučna pjesma.</p><p class="stih1"> <span class="brojRetka" id="2">2</span>Bože, ušima svojim slušasmo,</p><p class="stih2">očevi nam pripovijedahu naši,</p><p class="stih2">o djelu koje si izveo u danima njihovim –</p><p class="stih2">u danima davnim.</p><p class="noviRedak"> </p><p class="stih1"> <span class="brojRetka" id="3">3</span>Rukom si svojom izagnao pogane, a njih posadio,</p><p class="stih2">iskorijenio narode, a njih raširio.</p><p class="stih1"> <span class="brojRetka" id="4">4</span>Mačem svojim oni zemlju ne zauzeše</p><p class="stih2">niti im mišica njihova donese pobjedu,</p><p class="stih2">već desnica tvoja i tvoja mišica</p><p class="stih2">i lice tvoje milosno jer si ih ljubio.</p><p class="noviRedak"> </p><p class="stih1"> <span class="brojRetka" id="5">5</span>Ti, o moj Kralju i Bože moj,</p><p class="stih2">ti si dao pobjede Jakovu.</p><p class="stih1"> <span class="brojRetka" id="6">6</span>Po tebi dušmane svoje odbismo,</p><p class="stih2">u tvome imenu zgazismo one</p><p class="stih2">koji se na nas digoše.</p><p class="noviRedak"> </p><p class="stih1"> <span class="brojRetka" id="7">7</span>U svoj se lûk nisam pouzdavao,</p><p class="stih2">nit’ me mač moj spašavao.</p><p class="stih1"> <span class="brojRetka" id="8">8</span>Nego ti, ti si nas spasio od dušmana,</p><p class="stih2">ti si postidio one koji nas mrze.</p><p class="stih1"> <span class="brojRetka" id="9">9</span>Dičili smo se Bogom u svako doba</p><p class="stih2">i tvoje ime slavili svagda.</p><p class="noviRedak"> </p><p class="stih1"> <span class="brojRetka" id="10">10</span>A sad si nas odbacio i posramio nas</p><p class="stih2">i više ne izlaziš, Bože, sa četama našim.</p><p class="stih1"> <span class="brojRetka" id="11">11</span>Pustio si da pred dušmanima uzmaknemo,</p><p class="stih2">i opljačkaše nas mrzitelji naši.</p><p class="noviRedak"> </p><p class="stih1"> <span class="brojRetka" id="12">12</span>Dao si nas k’o ovce na klanje</p><p class="stih2">i rasuo nas među neznabošce.</p><p class="stih1"> <span class="brojRetka" id="13">13</span>U bescjenje si puk svoj prodao</p><p class="stih2">i obogatio se nisi prodajom.</p><p class="noviRedak"> </p><p class="stih1"> <span class="brojRetka" id="14">14</span>Učinio si nas ruglom susjedima našim,</p><p class="stih2">na podsmijeh i igračku onima oko nas.</p><p class="stih1"> <span class="brojRetka" id="15">15</span>Na porugu smo neznabošcima,</p><p class="stih2">narodi kimaju glavom nad nama.</p><p class="noviRedak"> </p><p class="stih1"> <span class="brojRetka" id="16">16</span>Svagda mi je sramota moja pred očima</p><p class="stih2">i stid mi lice pokriva</p><p class="stih1"> <span class="brojRetka" id="17">17</span>zbog pogrdne graje podrugljivaca,</p><p class="stih2">zbog osvetljiva dušmanina.</p><p class="noviRedak"> </p><p class="stih1"> <span class="brojRetka" id="18">18</span>Sve nas to snađe iako te nismo zaboravili</p><p class="stih2">niti povrijedili Saveza tvoga,</p><p class="stih1"> <span class="brojRetka" id="19">19</span>niti nam se srce odmetnulo od tebe,</p><p class="stih2">niti nam je noga s tvoje skrenula staze,</p><p class="stih1"> <span class="brojRetka" id="20">20</span>kad si nas smrvio u boravištu šakalskom</p><p class="stih2">i smrtnim nas zavio mrakom.</p><p class="noviRedak"> </p><p class="stih1"> <span class="brojRetka" id="21">21</span>Da smo i zaboravili ime Boga našega,</p><p class="stih2">da smo ruke k tuđem bogu podigli:</p><p class="stih1"> <span class="brojRetka" id="22">22</span>zar Bog toga ne bi saznao?</p><p class="stih2">Ta on poznaje tajne srdaca!</p><p class="stih1"> <span class="brojRetka" id="23">23</span>Ali zbog tebe ubijaju nas dan za danom,</p><p class="stih2">i mi smo im k’o ovce za klanje.</p><p class="noviRedak"> </p><p class="stih1"> <span class="brojRetka" id="24">24</span>Preni se! Što spavaš, Gospode?</p><p class="stih2">Probudi se! Ne odbacuj nas dovijeka!</p><p class="stih1"> <span class="brojRetka" id="25">25</span>Zašto lice svoje sakrivaš,</p><p class="stih2">zaboravljaš bijedu i nevolju našu?</p><p class="noviRedak"> </p><p class="stih1"> <span class="brojRetka" id="26">26</span>Jer duša nam se u prah raspala,</p><p class="stih2">trbuh nam se uza zemlju prilijepio.</p><p class="stih1"> <span class="brojRetka" id="27">27</span>Ustani, u pomoć nam priteci,</p><p class="stih2">izbavi nas radi ljubavi svoje!</p>