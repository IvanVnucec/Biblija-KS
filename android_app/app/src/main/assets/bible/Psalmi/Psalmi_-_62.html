<h2>PSALAM 62 (61)</h2><h3>Bog – jedina nada</h3><p class="stih1"> <span class="brojRetka" id="1">1</span>Zborovođi. Po Jedutunu.</p><p class="stih2">Psalam. Davidov.</p><p class="stih1"> <span class="brojRetka" id="2">2</span>Samo je u Bogu mir, dušo moja,</p><p class="stih2">samo je u njemu spasenje.</p><p class="stih1"> <span class="brojRetka" id="3">3</span>Samo on je moja hrid i spasenje,</p><p class="stih2">utvrda moja: neću se pokolebati.</p><p class="noviRedak"> </p><p class="stih1"> <span class="brojRetka" id="4">4</span>Dokle ćete na bijednika nasrtati,</p><p class="stih2">obarat’ ga svi zajedno,</p><p class="stih2">k’o zid ruševan il’ ogradu nagnutu?</p><p class="stih1"> <span class="brojRetka" id="5">5</span>Urotiše se da me s visa mog obore,</p><p class="stih2">u laži uživaju;</p><p class="stih2">ustima blagòslivlju,</p><p class="stih2">a u srcu proklinju.</p><p class="noviRedak"> </p><p class="stih1"> <span class="brojRetka" id="6">6</span>Samo je u Bogu mir, dušo moja,</p><p class="stih2">samo je u njemu nada moja.</p><p class="stih1"> <span class="brojRetka" id="7">7</span>Samo on je moja hrid i spasenje,</p><p class="stih2">utvrda moja: neću se pokolebati.</p><p class="stih1"> <span class="brojRetka" id="8">8</span>U Boga je spasenje moje i slava;</p><p class="stih2">Bog mi je hridina silna, utočište.</p><p class="noviRedak"> </p><p class="stih1"> <span class="brojRetka" id="9">9</span>U nj se, narode, uzdaj u svako doba;</p><p class="stih2">pred njim srca izlijevajte:</p><p class="stih2">Bog je naše utočište!</p><p class="noviRedak"> </p><p class="stih1"> <span class="brojRetka" id="10">10</span>Sinovi su ljudski samo dašak,</p><p class="stih2">laž su djeca čovječja:</p><p class="stih1">svi da stanu na tezulju,</p><p class="stih2">od daha bi lakši bili.</p><p class="noviRedak"> </p><p class="stih1"> <span class="brojRetka" id="11">11</span>U grabež se ne uzdajte</p><p class="stih2">nit’ se otetim tašto hvalite;</p><p class="stih1">umnoži l’ se blago,</p><p class="stih2">nek’ vam srce za nj ne prione.</p><p class="noviRedak"> </p><p class="stih1"> <span class="brojRetka" id="12">12</span>Bog rekao jedno, a ja dvoje čuo:</p><p class="stih1"> <span class="brojRetka" id="13">13</span>»U Boga je snaga! U tebe je, Gospode, dobrota!</p><p class="stih2">Ti uzvraćaš svakom po djelima.«</p>