<h2>PSALAM 11 (10)</h2><h3>Pouzdanje pravednikovo</h3><p class="stih1"> <span class="brojRetka" id="1">1</span>Zborovođi.</p><p class="stih2">Psalam. Davidov.</p><p class="stih1">Jahvi se utječem!</p><p class="stih2">Zašto dakle govorite duši mojoj:</p><p class="stih2">»Odleti u goru kao ptica!</p><p class="stih1"> <span class="brojRetka" id="2">2</span>Gle, bezbožnici već luk napeše,</p><p class="stih2">za tetivu strijelu zapeše</p><p class="stih2">da iz potaje ustrijele pravednika.</p><p class="stih1"> <span class="brojRetka" id="3">3</span>Kad su temelji uzljuljani</p><p class="stih2">što da učini pravednik?«</p><p class="stih1"> <span class="brojRetka" id="4">4</span>Jahve je u svom svetom hramu,</p><p class="stih2">na nebeskom sjedi prijestolju.</p><p class="stih2">Oči njegove motre,</p><p class="stih2">vjeđama proniče sinove ljudske.</p><p class="stih1"> <span class="brojRetka" id="5">5</span>Jahve proniče pravedna i nepravedna,</p><p class="stih2">iz dna duše mrzi silnika.</p><p class="stih1"> <span class="brojRetka" id="6">6</span>Na grešnike će izlit’ žeravu i sumpor,</p><p class="stih2">vjetar ognjeni bit će dio njine sudbine.</p><p class="stih1"> <span class="brojRetka" id="7">7</span>Pravedan je Jahve i pravednost ljubi,</p><p class="stih2">čestiti će gledat’ lice njegovo.</p>