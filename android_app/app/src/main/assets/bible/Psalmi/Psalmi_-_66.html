<h2>PSALAM 66 (65)</h2><h3>Zahvalnica za oslobođenje</h3><p class="stih1"> <span class="brojRetka" id="1">1</span>Zborovođi.</p><p class="stih2">Pjesma. Psalam.</p><p class="stih1"> <span class="brojRetka" id="2">2</span>Kliči Bogu, zemljo sva,</p><p class="stih2">opjevaj slavu imena njegova,</p><p class="stih2">podaj mu hvalu dostojnu.</p><p class="stih1"> <span class="brojRetka" id="3">3</span>Recite Bogu: »Kako su potresna djela tvoja!</p><p class="stih2">Zbog velike sile tvoje dušmani ti laskaju.</p><p class="stih1"> <span class="brojRetka" id="4">4</span>Sva zemlja nek’ ti se klanja i nek’ ti pjeva,</p><p class="stih2">neka pjeva tvom imenu!«</p><p class="noviRedak"> </p><p class="stih1"> <span class="brojRetka" id="5">5</span>Dođite i gledajte djela Božja:</p><p class="stih2">čuda učini među sinovima ljudskim.</p><p class="stih1"> <span class="brojRetka" id="6">6</span>On pretvori more u zemlju suhu</p><p class="stih2">te rijeku pregaziše.</p><p class="stih1">Stog’ se njemu radujmo!</p><p class="stih1"> <span class="brojRetka" id="7">7</span>Dovijeka vlada jakošću svojom,</p><p class="stih2">oči mu paze na narode</p><p class="stih2">da se ne izdignu ljudi buntovni.</p><p class="noviRedak"> </p><p class="stih1"> <span class="brojRetka" id="8">8</span>Blagoslivljajte, narodi, Boga našega,</p><p class="stih2">razglašujte hvalu njegovu!</p><p class="stih1"> <span class="brojRetka" id="9">9</span>Našoj je duši darovao život</p><p class="stih2">i ne dade da nam posrne noga.</p><p class="noviRedak"> </p><p class="stih1"> <span class="brojRetka" id="10">10</span>Iskušavao si nas teško, Bože,</p><p class="stih2">iskušavao ognjem kao srebro.</p><p class="stih1"> <span class="brojRetka" id="11">11</span>Pustio si da u zamku padnemo,</p><p class="stih2">stisnuo lancima bokove naše.</p><p class="stih1"> <span class="brojRetka" id="12">12</span>Pustio si da nam zajašu za vrat:</p><p class="stih2">prošli smo kroz oganj i vodu,</p><p class="stih2">onda si pustio da odahnemo.</p><p class="noviRedak"> </p><p class="stih1"> <span class="brojRetka" id="13">13</span>S paljenicama ću u dom tvoj ući,</p><p class="stih2">zavjete ispuniti pred tobom</p><p class="stih1"> <span class="brojRetka" id="14">14</span>što ih obećaše usne moje,</p><p class="stih2">što ih usta moja u tjeskobi obrekoše.</p><p class="noviRedak"> </p><p class="stih1"> <span class="brojRetka" id="15">15</span>Prinijet ću ti paljenice s kadom ovnova,</p><p class="stih2">žrtvovati volove i jarad.</p><p class="noviRedak"> </p><p class="stih1"> <span class="brojRetka" id="16">16</span>Dođite, počujte, koji se Boga bojite,</p><p class="stih2">pripòvjedit ću što učini duši mojoj!</p><p class="noviRedak"> </p><p class="stih1"> <span class="brojRetka" id="17">17</span>Na svoja sam usta njega zvao,</p><p class="stih2">jezikom ga hvalio.</p><p class="stih1"> <span class="brojRetka" id="18">18</span>Da sam u srcu na zlo mislio,</p><p class="stih2">ne bi uslišio Gospod.</p><p class="stih1"> <span class="brojRetka" id="19">19</span>No Bog me uslišio:</p><p class="stih2">obazro se na glas molitve moje.</p><p class="noviRedak"> </p><p class="stih1"> <span class="brojRetka" id="20">20</span>Blagoslovljen Bog koji mi molitvu ne odbi,</p><p class="stih2">naklonosti ne odvrati od mene!</p>