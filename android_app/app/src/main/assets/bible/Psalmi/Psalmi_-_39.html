<h2>PSALAM 39 (38)</h2><h3>Ništavilo čovjekovo pred Bogom</h3><p class="stih1"> <span class="brojRetka" id="1">1</span>Zborovođi. Jedutunu.</p><p class="stih2">Psalam. Davidov.</p><p class="stih1"> <span class="brojRetka" id="2">2</span>Odlučio sam: »Čuvat ću put svoj</p><p class="stih2">da ne zgriješim jezikom;</p><p class="stih2">usta ću svoja zauzdati</p><p class="stih2">dokle god preda mnom bude bezbožnik.«</p><p class="stih1"> <span class="brojRetka" id="3">3</span>Zamukoh, zanijemjeh, glasa ne puštah,</p><p class="stih2">ali uzalud – bol mi postade gorča.</p><p class="noviRedak"> </p><p class="stih1"> <span class="brojRetka" id="4">4</span>U meni srce je gorjelo,</p><p class="stih2">na samu pomisao buknuo bi oganj;</p><p class="stih2">tad progovorih svojim jezikom:</p><p class="stih1"> <span class="brojRetka" id="5">5</span>»Objavi mi, Jahve, moj svršetak</p><p class="stih2">i kolika je mjera mojih dana,</p><p class="stih2">da znam kako sam ništavan.</p><p class="stih1"> <span class="brojRetka" id="6">6</span>Evo, pedljem si mi dane izmjerio,</p><p class="stih2">život moj je kao ništa pred tobom:</p><p class="stih2">tek dašak je svaki čovjek.</p><p class="stih1"> <span class="brojRetka" id="7">7</span>Poput sjene čovjek prolazi</p><p class="stih2">tek dašak je sve bogatstvo njegovo:</p><p class="stih2">zgrće, a ne zna tko će ga pokupiti.«</p><p class="noviRedak"> </p><p class="stih1"> <span class="brojRetka" id="8">8</span>A sada, čemu da se nadam, Gospode?</p><p class="stih2">Sva je nada moja u tebi!</p><p class="stih1"> <span class="brojRetka" id="9">9</span>Izbavi me svih mojih bezakonja,</p><p class="stih2">ne daj da ruglo budem luđaku!</p><p class="stih1"> <span class="brojRetka" id="10">10</span>Šutim i usta ne otvaram,</p><p class="stih2">jer tako si ti učinio.</p><p class="noviRedak"> </p><p class="stih1"> <span class="brojRetka" id="11">11</span>Bič svoj otkloni od mene,</p><p class="stih2">jer izdišem pod težinom ruke tvoje.</p><p class="stih1"> <span class="brojRetka" id="12">12</span>Ti kaznama popravljaš čovjeka</p><p class="stih2">i sve mu najdraže kao moljac rastačeš:</p><p class="stih2">tek dašak je svaki čovjek.</p><p class="noviRedak"> </p><p class="stih1"> <span class="brojRetka" id="13">13</span>Čuj, o Jahve, molitvu moju,</p><p class="stih2">vapaje mi poslušaj,</p><p class="stih2">na suze se moje ne ogluši!</p><p class="stih2">Jer u tebe ja sam došljak,</p><p class="stih2">pridošlica kao svi oci moji.</p><p class="stih1"> <span class="brojRetka" id="14">14</span>Odvrati pogled od mene, da odahnem</p><p class="stih2">prije nego odem i više ne budem!</p>