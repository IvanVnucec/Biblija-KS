<h2>UVOD</h2><h4>Naslov i pozdrav</h4><p class="pocetakParagrafa"> <span class="brojRetka" id="1">1</span>Pavao i Timotej, sluge Krista Isusa, svima svetima u Kristu Isusu koji su u Filipima, s nadglednicima i poslužiteljima.  <span class="brojRetka" id="2">2</span>Milost vam i mir od Boga, Oca našega, i Gospodina Isusa Krista!</p><p class="noviRedak"> <h4>Zahvala i molitva</h4><p class="pocetakParagrafa"> <span class="brojRetka" id="3">3</span>Zahvaljujem Bogu svomu kad vas se god sjetim.  <span class="brojRetka" id="4">4</span>Uvijek se u svakoj svojoj molitvi za vas s radošću molim  <span class="brojRetka" id="5">5</span>zbog vašeg udjela u evanđelju od onoga prvog dana sve do sada –  <span class="brojRetka" id="6">6</span>uvjeren u ovo: Onaj koji otpoče u vama dobro djelo, dovršit će ga do Dana Krista Isusa.  <span class="brojRetka" id="7">7</span>I pravo je da tako osjećam o svima vama! Ta ja vas nosim u srcu jer u okovima mojim i u obrani i utvrđivanju evanđelja svi ste vi suzajedničari moje milosti.  <span class="brojRetka" id="8">8</span>Bog mi je doista svjedok koliko žudim za svima vama srcem Isusa Krista!  <span class="brojRetka" id="9">9</span>I molim za ovo: da ljubav vaša sve više i više raste u spoznanju i potpunu pronicanju  <span class="brojRetka" id="10">10</span>te mognete prosuditi što je najbolje da budete čisti i besprijekorni za Dan Kristov,  <span class="brojRetka" id="11">11</span>puni ploda pravednosti po Isusu Kristu – na slavu i hvalu Božju.</p><p class="noviRedak"> <h2>VIJESTI I OPOMENE</h2><h4>Pavlovi okovi promiču evanđelje</h4><p class="pocetakParagrafa"> <span class="brojRetka" id="12">12</span>A hoću da znate, braćo: ovaj se moj udes pače okrenuo u napredovanje evanđelja  <span class="brojRetka" id="13">13</span>tako da se moji okovi u Kristu razglasiše u svem pretoriju i među svima drugima,  <span class="brojRetka" id="14">14</span>a većina braće u Gospodinu, ohrabrena mojim okovima, još se više usuđuje neustrašivo zboriti Riječ.  <span class="brojRetka" id="15">15</span>Neki, istina, propovijedaju Krista iz zavisti i nadmetanja, a neki iz dobre volje:  <span class="brojRetka" id="16">16</span>ovi iz ljubavi jer znaju da sam ovdje za obranu evanđelja;  <span class="brojRetka" id="17">17</span>oni pak Krista navješćuju iz suparništva, neiskreno – misleći da će tako otežati nevolju mojih okova.  <span class="brojRetka" id="18">18</span>Pa što onda? Samo se na svaki način, bilo himbeno, bilo istinito, Krist navješćuje. I tome se radujem, a i radovat ću se.  <span class="brojRetka" id="19">19</span>Jer znadem: po vašoj molitvi i pomoći Duha Isusa Krista to će mi biti na spasenje, <span class="brojRetka" id="20">20</span>kako željno i očekujem i nadam se da se ni zbog čega neću smesti, nego da će se mojom posvemašnjom odvažnošću – kako uvijek tako i sada – Krist uzveličati u mome tijelu, bilo životom, bilo smrću.  <span class="brojRetka" id="21">21</span>Ta meni je živjeti Krist, a umrijeti dobitak!  <span class="brojRetka" id="22">22</span>A ako mi živjeti u tijelu omogućuje plodno djelovanje, što da odaberem? Ne znam!  <span class="brojRetka" id="23">23</span>Pritiješnjen sam od ovoga dvoga: želja mi je otići i s Kristom biti jer to je mnogo, mnogo bolje;  <span class="brojRetka" id="24">24</span>ali ostati u tijelu potrebnije je poradi vas.  <span class="brojRetka" id="25">25</span>U to uvjeren, znam da ću ostati i biti uz vas sve, za vaš napredak i na radost vjere,  <span class="brojRetka" id="26">26</span>da ponos vaš mnome poraste u Kristu Isusu kad opet dođem k vama.</p><p class="noviRedak"> <h4>Borba za vjeru</h4><p class="pocetakParagrafa"> <span class="brojRetka" id="27">27</span>Samo se ponašajte dostojno evanđelja Kristova, pa – došao ja i vidio vas ili nenazočan slušao što je s vama – da mogu utvrditi kako ste postojani u jednome duhu i jednodušno se zajednički borite za evanđeosku vjeru  <span class="brojRetka" id="28">28</span>ne plašeći se ni u čemu protivnikâ. To je njima najava njihove propasti, a vašega spasenja, i to od Boga.  <span class="brojRetka" id="29">29</span>Jer vama je dana milost: »za Krista«, ne samo u njega vjerovati nego za njega i trpjeti,  <span class="brojRetka" id="30">30</span>isti boj bijući koji na meni vidjeste i sada o meni čujete.</p></p></p></p>