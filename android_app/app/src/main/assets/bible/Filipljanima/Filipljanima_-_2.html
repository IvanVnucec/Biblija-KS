<h4>Jedinstvo u poniznosti</h4><p class="pocetakParagrafa"> <span class="brojRetka" id="1">1</span>Ima li dakle u Kristu kakve utjehe, ima li kakva ljubazna bodrenja, ima li kakva zajedništva Duha, ima li kakva srca i samilosti,  <span class="brojRetka" id="2">2</span>ispunite me radošću: složni budite, istu ljubav njegujte, jednodušni, jedne misli budite;  <span class="brojRetka" id="3">3</span>nikakvo suparništvo ni umišljenost, nego – u poniznosti jedni druge smatrajte višima od sebe;  <span class="brojRetka" id="4">4</span>ne starajte se samo svaki za svoje, nego i za ono što se tiče drugih!  <span class="brojRetka" id="5">5</span>Neka u vama bude isto mišljenje kao i u Kristu Isusu:</p><p class="noviRedak"> </p><p class="stih1"> <span class="brojRetka" id="6">6</span>On, trajni lik Božji,</p><p class="stih1">nije se kao plijena držao</p><p class="stih1">svoje jednakosti s Bogom,</p><p class="stih1"> <span class="brojRetka" id="7">7</span>nego sam sebe »oplijeni«</p><p class="stih1">uzevši lik sluge,</p><p class="stih1">postavši ljudima sličan;</p><p class="stih1">obličjem čovjeku nalik,</p><p class="stih1"> <span class="brojRetka" id="8">8</span>ponizi sam sebe,</p><p class="stih1">poslušan do smrti,</p><p class="stih1">smrti na križu.</p><p class="stih1"> <span class="brojRetka" id="9">9</span>Zato Bog njega preuzvisi</p><p class="stih1">i darova mu ime,</p><p class="stih1">ime nad svakim imenom,</p><p class="stih1"> <span class="brojRetka" id="10">10</span>da se na ime Isusovo</p><p class="stih1">prigne svako koljeno</p><p class="stih1">nebesnikâ, zemnikâ i podzemnikâ.</p><p class="stih1"> <span class="brojRetka" id="11">11</span>I svaki će jezik priznati:</p><p class="stih1">»Isus Krist jest Gospodin!« –</p><p class="stih1">na slavu Boga Oca.</p><p class="noviRedak"> <h4>Kršćani – svjetlost svijeta</h4><p class="pocetakParagrafa"> <span class="brojRetka" id="12">12</span>Tako, ljubljeni moji, poslušni kako uvijek bijaste, ne samo kao ono za moje nazočnosti nego mnogo više sada, za moje nenazočnosti, sa strahom i trepetom radite oko svoga spasenja!  <span class="brojRetka" id="13">13</span>Da, Bog u svojoj dobrohotnosti izvodi u vama i htjeti i djelovati.  <span class="brojRetka" id="14">14</span>Sve činite bez mrmljanja i oklijevanja  <span class="brojRetka" id="15">15</span>da budete besprijekorni i čisti, djeca Božja neporočna posred poroda izopačena i lukava u kojem svijetlite kao svjetlila u svijetu  <span class="brojRetka" id="16">16</span>držeći riječ Života meni na ponos za Dan Kristov, što nisam zaludu trčao niti se zaludu trudio. <span class="brojRetka" id="17">17</span>Naprotiv, ako se ja i izlijevam za žrtvu i bogoslužje, za vjeru vašu, radostan sam i radujem se sa svima vama.  <span class="brojRetka" id="18">18</span>A tako i vi budite radosni i radujte se sa mnom.</p><p class="noviRedak"> <h4>Timotejevo i Epafroditovo poslanje</h4><p class="pocetakParagrafa"> <span class="brojRetka" id="19">19</span>Nadam se u Gospodinu Isusu da ću vam uskoro poslati Timoteja da mi odlane kad saznam što je s vama.  <span class="brojRetka" id="20">20</span>Nikoga doista nemam tako srodne duše tko bi se kao on svojski za vas pobrinuo  <span class="brojRetka" id="21">21</span>jer svi traže svoje, a ne ono što je Isusa Krista.  <span class="brojRetka" id="22">22</span>A prokušanost vam je njegova poznata: kao dijete s ocem služio je sa mnom evanđelju.  <span class="brojRetka" id="23">23</span>Njega se dakle nadam poslati tek što razvidim što je sa mnom.  <span class="brojRetka" id="24">24</span>A uvjeren sam u Gospodinu da ću i sam uskoro doći.</p><p class="pocetakParagrafa"> <span class="brojRetka" id="25">25</span>Smatrao sam potrebnim poslati k vama Epafrodita, brata, suradnika i suborca moga kojega ste poslali da mi poslužuje u potrebi.  <span class="brojRetka" id="26">26</span>Jer je čeznuo za svima vama i bio zabrinut što ste saznali da je obolio.  <span class="brojRetka" id="27">27</span>I doista je gotovo na smrt bio obolio, ali Bog mu se smilovao, ne samo njemu nego i meni, da me ne zadesi žalost na žalost.  <span class="brojRetka" id="28">28</span>Brže ga dakle poslah da se, pošto ga vidite, opet obradujete, i ja da budem manje žalostan.  <span class="brojRetka" id="29">29</span>Primite ga dakle u Gospodinu sa svom radosti i poštujte takve  <span class="brojRetka" id="30">30</span>jer se za djelo Kristovo smrti sasvim približio, životnoj se pogibli izložio da nadopuni ono u čemu me vi ne mogoste poslužiti.</p></p></p>