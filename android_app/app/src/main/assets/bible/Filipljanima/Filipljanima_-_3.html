<h4>Pravi put spasenja</h4><p class="pocetakParagrafa"> <span class="brojRetka" id="1">1</span>Uostalom, braćo moja, radujte se u Gospodinu! Pisati vam jedno te isto meni nije dosadno, a za vas je sigurnije.  <span class="brojRetka" id="2">2</span>Čuvajte se tih pasa, čuvajte se tih opakih radnika, čuvajte se te osakaćenosti!  <span class="brojRetka" id="3">3</span>Jer mi smo obrezanje, mi koji u Duhu Božjemu obavljamo bogoslužje i dičimo se Kristom Isusom, a ne pouzdajemo se u tijelo,  <span class="brojRetka" id="4">4</span>iako bih se ja mogao pouzdati i u tijelo. Smatra li tko drugi da se može uzdati u tijelo, ja još više:  <span class="brojRetka" id="5">5</span>obrezan osmog dana, od roda sam Izraelova, plemena Benjaminova, Hebrej od Hebrejâ; po Zakonu farizej,  <span class="brojRetka" id="6">6</span>po revnosti progonitelj Crkve, po pravednosti zakonskoj besprijekoran.  <span class="brojRetka" id="7">7</span>Ali što mi god bijaše dobitak, to poradi Krista smatram gubitkom.  <span class="brojRetka" id="8">8</span>Štoviše, čak sve gubitkom smatram zbog onoga najizvrsnijeg, zbog spoznanja Isusa Krista, Gospodina mojega, radi kojega sve izgubih i otpadom smatram: da Krista steknem  <span class="brojRetka" id="9">9</span>i u njemu se nađem – ne svojom pravednošću, onom od Zakona, nego pravednošću po vjeri u Krista, onom od Boga, na vjeri utemeljenoj –  <span class="brojRetka" id="10">10</span>da upoznam njega i snagu uskrsnuća njegova i zajedništvo u patnjama njegovim,  <span class="brojRetka" id="11">11</span>ne bih li kako, suobličen smrti njegovoj, prispio k uskrsnuću od mrtvih.  <span class="brojRetka" id="12">12</span>Ne kao da sam već postigao ili dopro do savršenstva, nego – hitim ne bih li kako dohvatio jer sam i zahvaćen od Krista.  <span class="brojRetka" id="13">13</span>Braćo, ja nipošto ne smatram da sam već dohvatio. Jedno samo: što je za mnom, zaboravljam, za onim što je preda mnom, prežem,  <span class="brojRetka" id="14">14</span>k cilju hitim, k nagradi višnjeg poziva Božjeg u Kristu Isusu.  <span class="brojRetka" id="15">15</span>Koji smo god zreli, ovako mislimo! I ako što drukčije mislite, Bog će vam ovako objaviti.  <span class="brojRetka" id="16">16</span>Samo, držimo se onoga do čega smo stigli!</p><p class="pocetakParagrafa"> <span class="brojRetka" id="17">17</span>Braćo! Nasljedovatelji moji budite i promatrajte one koji žive po uzoru koji imate u nama.  <span class="brojRetka" id="18">18</span>Jer često sam vam govorio, a sada i plačući govorim: mnogi žive kao neprijatelji križa Kristova.  <span class="brojRetka" id="19">19</span>Svršetak im je propast, bog im je trbuh, slava u sramoti – jer misle na zemaljsko.  <span class="brojRetka" id="20">20</span>Naša je pak domovina na nebesima, odakle iščekujemo Spasitelja, Gospodina našega Isusa Krista:  <span class="brojRetka" id="21">21</span>snagom kojom ima moć sve sebi podložiti on će preobraziti ovo naše bijedno tijelo i suobličiti ga tijelu svomu slavnomu.</p>