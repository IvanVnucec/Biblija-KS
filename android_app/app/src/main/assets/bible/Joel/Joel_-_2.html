<h4>Dan Jahvin i sadašnja nesreća –Uzbuna na dan Jahvin</h4><p class="pocetakParagrafa"> <span class="brojRetka" id="1">1</span>Trubite u trubu na Sionu!</p><p class="stih2">Dižite uzbunu na svetoj mi gori!</p><p class="stih1">Neka svi stanovnici zemlje dršću,</p><p class="stih2">jer dolazi Jahvin dan.</p><p class="stih2">Da, on je blizu.</p><p class="stih1"> <span class="brojRetka" id="2">2</span>Dan pun mraka i tmine,</p><p class="stih2">dan oblačan i crn.</p><p class="stih1">K’o zora po gorama se prostire</p><p class="stih2">narod jak i mnogobrojan,</p><p class="stih1">kakva ne bje nikad prije,</p><p class="stih2">niti će ga igda biti </p><p class="stih2">do vremena najdaljih.</p><h4>Upadači</h4><p class="stih1"> <span class="brojRetka" id="3">3</span>Pred njim oganj proždire,</p><p class="stih2">za njim plamen guta.</p><p class="stih1">Zemlja je k’o vrt rajski pred njim,</p><p class="stih2">a za njim pustinja tužna.</p><p class="stih2">Ništa mu ne umiče.</p><p class="stih1"> <span class="brojRetka" id="4">4</span>Nalik su na konje,</p><p class="stih2">jure poput konjanika.</p><p class="stih1"> <span class="brojRetka" id="5">5</span>Buče kao bojna kola,</p><p class="stih2">po gorskim vrhuncima skaču,</p><p class="stih1">pucketaju k’o plamen ognjeni kad strnjiku proždire,</p><p class="stih2">kao vojska jaka u bojnome redu.</p><p class="noviRedak"> </p><p class="stih1"> <span class="brojRetka" id="6">6</span>Pred njima narodi dršću</p><p class="stih2">i svako lice problijedi.</p><p class="stih1"> <span class="brojRetka" id="7">7</span>Skaču k’o junaci,</p><p class="stih2">k’o ratnici se na zidove penju.</p><p class="stih1">Svaki ide pravo naprijed,</p><p class="stih2">ne odstupa od svog puta.</p><p class="stih1"> <span class="brojRetka" id="8">8</span>Ne tiskaju jedan drugog,</p><p class="stih2">već svak’ ide svojom stazom.</p><p class="stih1">Padaju od strijela</p><p class="stih2">ne kidajuć’ redova.</p><p class="stih1"> <span class="brojRetka" id="9">9</span>Na grad navaljuju,</p><p class="stih2">na zidine skaču,</p><p class="stih1">penju se na kuće</p><p class="stih2">i kroz okna ulaze</p><p class="stih2">poput lupeža.</p><h4>Viđenje dana Jahvina</h4><p class="stih1"> <span class="brojRetka" id="10">10</span>Pred njima se zemlja trese,</p><p class="stih2">nebo podrhtava,</p><p class="stih1">sunce, mjesec mrčaju,</p><p class="stih2">zvijezdama se trne sjaj.</p><p class="stih1"> <span class="brojRetka" id="11">11</span>I Jahve glas svoj šalje</p><p class="stih2">pred vojsku svoju.</p><p class="stih1">I odista, tabor mu je silno velik,</p><p class="stih2">zapovijedi njegove moćan izvršitelj.</p><p class="stih1">Da, velik je Jahvin dan</p><p class="stih2">i vrlo strašan.</p><p class="stih2">Tko će ga podnijeti?</p><h4>Poziv na pokoru</h4><p class="stih1"> <span class="brojRetka" id="12">12</span>»Al’ i sada« – riječ je Jahvina –</p><p class="stih2">»vratite se k meni svim srcem svojim</p><p class="stih2">posteć’, plačuć’ i kukajuć’.«</p><p class="stih1"> <span class="brojRetka" id="13">13</span>Razderite srca, a ne halje svoje!</p><p class="stih2">Vratite se Jahvi, Bogu svome,</p><p class="stih1">jer on je nježnost sama i milosrđe,</p><p class="stih2">spor na ljutnju, a bogat dobrotom,</p><p class="stih2">on se nad zlom ražali.</p><p class="stih1"> <span class="brojRetka" id="14">14</span>Tko zna neće li se opet ražaliti,</p><p class="stih2">neće li blagoslov ostaviti za sobom!</p><p class="stih1">Prinose i ljevanice</p><p class="stih2">Jahvi, Bogu našemu!</p><p class="noviRedak"> </p><p class="stih1"> <span class="brojRetka" id="15">15</span>Trubite u trubu na Sionu!</p><p class="stih2">Sveti post naredite,</p><p class="stih2">oglasite zbor svečani,</p><p class="stih1"> <span class="brojRetka" id="16">16</span>narod saberite,</p><p class="stih2">posvetite zbor.</p><p class="stih1">Saberite starce,</p><p class="stih2">sakupite djecu,</p><p class="stih2">čak i nejač na prsima.</p><p class="stih1">Neka ženik iziđe</p><p class="stih2">iz svadbene sobe</p><p class="stih2">a nevjesta iz odaje.</p><p class="noviRedak"> </p><p class="stih1"> <span class="brojRetka" id="17">17</span>Između trijema i žrtvenika neka tuže svećenici,</p><p class="stih2">sluge Jahvine.</p><p class="stih1">Neka mole:</p><p class="stih2">»Smiluj se, Jahve, svojem narodu!</p><p class="stih1">Ne prepusti baštine svoje sramoti,</p><p class="stih2">poruzi narodâ.</p><p class="stih1">Zašto da se kaže među narodima:</p><p class="stih2">Gdje im je Bog?«</p><h3>2. JAHVIN ODGOVOR</h3><p class="stih1"> <span class="brojRetka" id="18">18</span>Tad Jahve, ljubomoran na zemlju svoju,</p><p class="stih2">smilova se svom narodu.</p><h4>Oslobođenje</h4><p class="stih1"> <span class="brojRetka" id="19">19</span>Odgovori Jahve svojem narodu:</p><p class="stih1">»Šaljem vam, evo,</p><p class="stih2">žita, vina i ulja</p><p class="stih2">da se njime nasitite.</p><p class="stih1">Nikad više neću pustiti</p><p class="stih2">da budete na sramotu narodima.</p><p class="noviRedak"> </p><p class="stih1"> <span class="brojRetka" id="20">20</span>Protjerat ću Sjevernjaka od vas daleko,</p><p class="stih2">odagnat ga u zemlju suhu i pustu,</p><p class="stih1">prethodnicu u Istočno more,</p><p class="stih2">zalaznicu u Zapadno more.</p><p class="stih1">Dići će se njegov smrad,</p><p class="stih2">dizat će se trulež njegova.«</p><p class="stih2">(Jer učini stvari velike.)</p><h4>Viđenje obilja</h4><p class="stih1"> <span class="brojRetka" id="21">21</span>O zemljo, ne boj se!</p><p class="stih2">Budi sretna, raduj se,</p><p class="stih2">jer Jahve učini djela velika.</p><p class="stih1"> <span class="brojRetka" id="22">22</span>Zvijeri poljske, ne bojte se;</p><p class="stih2">pašnjaci u pustinji opet se zelene,</p><p class="stih1">voćke daju rod,</p><p class="stih2">smokva i loza nose izobila.</p><p class="noviRedak"> </p><p class="stih1"> <span class="brojRetka" id="23">23</span>Sinovi sionski, radujte se,</p><p class="stih2">u Jahvi se veselite, svojem Bogu;</p><p class="stih1">jer vam daje</p><p class="stih2">kišu jesensku u pravoj mjeri,</p><p class="stih1">izli na vas kišu,</p><p class="stih2">jesensku i proljetnu kišu kao nekoć.</p><p class="stih1"> <span class="brojRetka" id="24">24</span>Gumna će biti puna žita,</p><p class="stih2">kace će se prelijevati od vina i ulja.</p><p class="stih1"> <span class="brojRetka" id="25">25</span>»Nadoknadit ću vam godine</p><p class="stih2">koje izjedoše skakavac, gusjenica, ljupilac i šaška,</p><p class="stih1">silna vojska moja</p><p class="stih2">što je poslah na vas.«</p><p class="stih1"> <span class="brojRetka" id="26">26</span>Jest ćete izobila, jest ćete do sita,</p><p class="stih2">slavit ćete ime Jahve, svojeg Boga,</p><p class="stih2">koji je s vama čudesno postupao.</p><p class="stih1">(»Moj se narod neće postidjeti nikad više.«)</p><p class="stih1"> <span class="brojRetka" id="27">27</span>»Znat ćete da sam posred Izraela,</p><p class="stih2">da sam ja Jahve, vaš Bog, i nitko više.</p><p class="stih2">Moj se narod neće postidjeti nikad više.«</p>