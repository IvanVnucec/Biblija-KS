<h4>Četvrto viđenje: Jošuine haljine</h4><p class="pocetakParagrafa"> <span class="brojRetka" id="1">1</span>Potom mi pokaza Jošuu, velikog svećenika, koji stajaše pred anđelom Jahvinim, i Satana, koji mu stajaše zdesna da ga tuži.  <span class="brojRetka" id="2">2</span>Anđeo Jahvin reče Satanu: »Suzbio te Jahve, Satane! Suzbio te Jahve koji izabra Jeruzalem! Nije li on glavnja iz ognja izvučena?«  <span class="brojRetka" id="3">3</span>A Jošua bijaše obučen u prljave haljine dok stajaše pred anđelom Jahvinim.  <span class="brojRetka" id="4">4</span>Anđeo se obrati onima koji pred njim stajahu i reče im: »Skinite s njega te prljave haljine!« I reče mu: »Evo, skidam s tebe tvoju krivicu i odijevam te u dragocjenu haljinu!«  <span class="brojRetka" id="5">5</span>I nastavi: »Stavite mu čist povez oko glave!« Oni mu staviše čist povez oko glave i odjenuše ga u dragocjene haljine u nazočnosti anđelovoj.  <span class="brojRetka" id="6">6</span>I anđeo Jahvin upozori Jošuu:  <span class="brojRetka" id="7">7</span>»Ovako govori Jahve nad vojskama: ‘Ako budeš mojim putovima hodio i mojih se pridržavao naredaba, ti ćeš biti upravitelj u Domu mojemu, čuvat ćeš moja predvorja i dat ću ti pristup među one koji ondje stoje.’«</p><p class="noviRedak"> <h4>Dolazak »Izdanka«</h4><p class="pocetakParagrafa"> <span class="brojRetka" id="8">8</span>»’Poslušaj, dakle, Jošua, veliki svećeniče, ti i drugovi tvoji koji su oko tebe, jer vi ste ljudi znamenja! Evo, ja ću dovesti Izdanak, Slugu svojega, i uklonit ću opačinu ove zemlje u jedan dan.  <span class="brojRetka" id="9">9</span>Jer evo kamena koji stavljam pred Jošuu: na tom je kamenu sedam očiju i u nj ću urezati natpis’ – riječ je Jahve nad vojskama.  <span class="brojRetka" id="10">10</span>‘U dan onaj’ – riječ je Jahve nad vojskama – ‘pozivat ćete jedan drugoga pod lozu i pod smokvu.’«</p></p>