<h4>O postu</h4><p class="pocetakParagrafa"> <span class="brojRetka" id="1">1</span>Četvrte godine kralja Darija, četvrtoga dana devetoga mjeseca, kisleva, dođe riječ Jahvina Zahariji.  <span class="brojRetka" id="2">2</span>Betel je, naime, poslao Sar-Esera i Regem-Meleka s njihovim ljudima da mole lice Jahvino  <span class="brojRetka" id="3">3</span>i da pitaju svećenike u domu Jahve nad vojskama i proroke: »Hoćemo li plakati petoga mjeseca i postiti, kao što činimo već tolike godine?«</p><p class="noviRedak"> <h4>Podsjećanje na prošlost</h4><p class="pocetakParagrafa"> <span class="brojRetka" id="4">4</span>Tada mi dođe riječ Jahve nad vojskama: »Reci svemu puku zemlje i svećenicima:  <span class="brojRetka" id="5">5</span>‘Kad postite i naričete petoga i sedmoga mjeseca već sedamdeset godina, zar meni postite?  <span class="brojRetka" id="6">6</span>A kad jedete i pijete, zar sebi ne jedete i pijete?  <span class="brojRetka" id="7">7</span>Nisu li to propisi koje je Jahve objavio preko negdašnjih proroka kada Jeruzalem bijaše naseljen i miran kao i gradovi oko njega i kada bijaše napučen Negeb i Šefela?’«</p><p class="pocetakParagrafa"> <span class="brojRetka" id="8">8</span>Riječ Jahvina dođe Zahariji:  <span class="brojRetka" id="9">9</span>»Ovako govori Jahve nad vojskama: ‘Sudite istinito i budite dobrostivi i milosrdni jedni drugima.  <span class="brojRetka" id="10">10</span>Ne tlačite udovu ni sirotu, ni došljaka ni uboga, i ne snujte u srcu pakosti jedan prema drugom.’  <span class="brojRetka" id="11">11</span>Ali oni ne htjedoše poslušati, već prkosno okrenuše leđa; zatisnuše uši da ne bi čuli;  <span class="brojRetka" id="12">12</span>otvrdnuše srcem kao kremen, da ne bi čuli Zakon i riječi koje im je slao Jahve nad vojskama, svojim duhom, preko drevnih proroka. I Jahve nad vojskama silno se tad razgnjevi.  <span class="brojRetka" id="13">13</span>I zato, kao što je on zvao a oni ga ne slušaše, tako su sad oni zvali a ja ih nisam slušao« – riječ je Jahve nad vojskama.  <span class="brojRetka" id="14">14</span>»I razmeo sam ih među sve narode kojih ne poznavahu, a zemlja iza njih bî opustošena, te nitko nije njome prolazio niti se vraćao. Tako su zemlju blagostanja obratili u pustoš!«</p></p>