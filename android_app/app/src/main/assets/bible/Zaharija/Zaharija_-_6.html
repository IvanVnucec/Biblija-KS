<h4>Osmo viđenje: kola</h4><p class="pocetakParagrafa"> <span class="brojRetka" id="1">1</span>I podigoh oči i vidjeh: gle, četvera bojna kola izlaze između dviju gora; a gore bijahu od mjedi.  <span class="brojRetka" id="2">2</span>U prvim kolima bijahu riđi konji; u drugim kolima crni konji;  <span class="brojRetka" id="3">3</span>u trećim kolima bijeli konji, a u četvrtim kolima konji šareni.  <span class="brojRetka" id="4">4</span>Obratih se anđelu koji je govorio sa mnom i upitah ga: »Što je to, gospodaru?«  <span class="brojRetka" id="5">5</span>Anđeo mi odgovori ovako: »Ti kreću u četiri vjetra nebeska pošto su stajali pred Gospodarem sve zemlje.  <span class="brojRetka" id="6">6</span>Riđani kreću u zemlju istočnu; vranci u zemlju sjevernu; bijelci kreću u zemlju zapadnu, a šarci kreću u zemlju južnu.«  <span class="brojRetka" id="7">7</span>Krepko oni stupaju, nestrpljivi da obiđu zemlju. On im reče: »Idite, obiđite zemlju!« I oni krenuše obilaziti zemljom.  <span class="brojRetka" id="8">8</span>On me zovnu i reče mi: »Vidi, oni koji su krenuli u sjevernu zemlju umirit će gnjev moj u zemlji sjevernoj.«</p><p class="noviRedak"> <h4>Zavjetna kruna</h4><p class="pocetakParagrafa"> <span class="brojRetka" id="9">9</span>I dođe mi riječ Jahvina:  <span class="brojRetka" id="10">10</span>»Uzmi prinose od izgnanika – od Heldaja, Tobije i Jedaje – i pođi danas i uđi u dom Jošije, sina Sefanijina, koji je došao iz Babilona.  <span class="brojRetka" id="11">11</span>Uzmi srebra i zlata, načini krunu i stavi na glavu Jošui, sinu Josadakovu, velikom svećeniku.  <span class="brojRetka" id="12">12</span>I reci mu: Ovako govori Jahve nad vojskama: ‘Evo čovjeka komu je ime Izdanak; ispod njega će proklijati i on će sazdati svetište Jahvino.  <span class="brojRetka" id="13">13</span>On će sazdati svetište Jahvino i proslaviti se. On će sjediti i vladati na prijestolju. A do njega će na prijestolju biti svećenik. Sklad savršen bit će među njima.  <span class="brojRetka" id="14">14</span>A kruna neka ostane u Jahvinu svetištu za spomen Heldaju, Tobiji, Jedaji i Jošiji, sinu Sefanijinu.  <span class="brojRetka" id="15">15</span>I oni koji su daleko doći će i sazdat će svetište Jahvino. Znat ćete tako da me Jahve nad vojskama k vama poslao.’</p><p class="pocetakParagrafa">To će se zbiti ako zaista poslušate glas Jahve, Boga svojega.«</p></p>