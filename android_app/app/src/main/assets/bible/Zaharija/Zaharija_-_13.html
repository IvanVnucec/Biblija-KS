<p class="pocetakParagrafa"> <span class="brojRetka" id="1">1</span>U onaj dan otvorit će se izvor domu Davidovu i Jeruzalemcima da se operu od grijeha i nečistoće.  <span class="brojRetka" id="2">2</span>U onaj dan« – riječ je Jahve nad vojskama – »iskorijenit ću iz zemlje imena kumirâ da se više ne spominju; uklonit ću iz zemlje i proroke i duh nečistoće.  <span class="brojRetka" id="3">3</span>Ako netko još bude prorokovao, otac i mati koji su ga rodili reći će mu: ‘Nećeš više živjeti, jer laž govoriš u ime Jahvino!’ Otac i mati koji su ga rodili probost će ga kada bude prorokovao.  <span class="brojRetka" id="4">4</span>U onaj dan svaki će se prorok stidjeti svoga viđenja; neće se više ogrtati plaštem od kostrijeti da bi lagali,  <span class="brojRetka" id="5">5</span>nego će govoriti: ‘Nisam ja prorok; ja sam ratar, zemlja je moje dobro od mladosti!’  <span class="brojRetka" id="6">6</span>Ako li ga tko upita: ‘Kakve su ti to rane po tijelu?’, on će odgovoriti: ‘Izranjen sam kod prijateljâ.’«</p><h4>Besjeda maču: Novi narod</h4><p class="stih1"> <span class="brojRetka" id="7">7</span>»Probudi se, maču, protiv mog pastira,</p><p class="stih2">protiv čovjeka, moga srodnika«</p><p class="stih2">– riječ je Jahve nad vojskama.</p><p class="stih1">»Udari pastira, i ovce će se razbjeći!</p><p class="stih2">Okrenut ću ruku protiv slabića,</p><p class="stih1"> <span class="brojRetka" id="8">8</span>i u svoj će zemlji« – riječ je Jahvina –</p><p class="stih2">»dvije trećine biti istrijebljene,</p><p class="stih2">a trećina ostavljena.</p><p class="stih1"> <span class="brojRetka" id="9">9</span>Tu ću trećinu kroz oganj provesti,</p><p class="stih2">pročistit ću ih kao što se pročišćuje srebro,</p><p class="stih2">iskušat’ ih kao što se srebro iskušava.</p><p class="stih1">I on će zazivati ime moje,</p><p class="stih2">a ja ću mu se odazvati;</p><p class="stih1">i reći ću: ‘Moj je to narod!’</p><p class="stih2">a on će reći: ‘Jahve je Bog moj!’«</p>