<h4>Oslobođenje i obnova Jeruzalema</h4><p class="pocetakParagrafa"> <span class="brojRetka" id="1">1</span>Proroštvo. Besjeda Jahvina o Izraelu. Govori Jahve koji razape nebesa, utemelji zemlju i stvori dah čovjeku u grudima:</p><p class="pocetakParagrafa"> <span class="brojRetka" id="2">2</span>»Evo, učinit ću Jeruzalem čašom opojnom svim narodima uokolo – za opsade Jeruzalema.  <span class="brojRetka" id="3">3</span>U onaj dan učinit ću Jeruzalem teškim kamenom svim narodima: svi koji ga budu dizali teško će se izraniti, a skupit će se na nj svi narodi zemlje.  <span class="brojRetka" id="4">4</span>U onaj dan« – riječ je Jahvina – »udarit ću sve konje strahom, a njine jahače mahnitošću. Ali nad domom Judinim otvorit ću oči, a sljepilom ću udariti sve konje narodâ.  <span class="brojRetka" id="5">5</span>Tada će u srcu reći plemena Judina: ‘Snaga je Jeruzalemaca u Jahvi nad vojskama, Bogu njihovu!’  <span class="brojRetka" id="6">6</span>U onaj dan učinit ću da plemena Judina budu kao žeravnica užarena na drvlju, kao baklja upaljena na snoplju: i proždirat će zdesna i slijeva sve narode uokolo. A Jeruzalem će i dalje stajati na svome mjestu.«  <span class="brojRetka" id="7">7</span>Jahve će najprije spasiti Judine šatore da se ponos doma Davidova i ponos Jeruzalemaca ne izdigne iznad Jude.  <span class="brojRetka" id="8">8</span>U onaj dan Jahve će zakriliti Jeruzalemce: najsustaliji među njima bit će u onaj dan kao David, a dom Davidov bit će kao božanstvo, kao anđeo Jahvin pred njima.</p><p class="pocetakParagrafa"> <span class="brojRetka" id="9">9</span>»U onaj dan pregnut ću da uništim sve narode koji dođu na Jeruzalem.  <span class="brojRetka" id="10">10</span>A na dom Davidov i na Jeruzalemce izlit ću duh milosni i molitveni. I gledat će na onoga koga su proboli; naricat će nad njim kao nad jedincem, gorko ga oplakivati kao prvenca.  <span class="brojRetka" id="11">11</span>U onaj dan plač velik će nastati u Jeruzalemu, poput plača hadad-rimonskog u ravnici megidonskoj.  <span class="brojRetka" id="12">12</span>I plakat će zemlja, svaka porodica napose, i žene njihove napose; porodica doma Davidova napose, i žene njihove napose; porodica doma Natanova napose, i žene njihove napose;  <span class="brojRetka" id="13">13</span>porodica doma Levijeva napose, i žene njihove napose; porodica Šimejeva napose, i žene njihove napose;  <span class="brojRetka" id="14">14</span>i sve ostale porodice, svaka porodica za sebe, i žene njihove napose.</p><p class="noviRedak"> </p>