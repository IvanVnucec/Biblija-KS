<h4>Šesto viđenje: knjiga koja leti</h4><p class="pocetakParagrafa"> <span class="brojRetka" id="1">1</span>Podigoh opet oči i vidjeh: leti svitak knjige.  <span class="brojRetka" id="2">2</span>Anđeo me upita: »Što vidiš?« Odgovorih: »Vidim svitak knjige gdje leti: dužina joj je dvadeset lakata, a širina deset.«  <span class="brojRetka" id="3">3</span>On mi tad reče: »To je prokletstvo koje će zahvatiti svu zemlju; odsad, svaki koji krade bit će po njem izgnan odavde i svaki koji krivo priseže bit će po njem odavde protjeran.  <span class="brojRetka" id="4">4</span>Ja ću ga izvesti – riječ je Jahve nad vojskama – da uđe u kuću lupežu i u kuću onome koji se krivo kune mojim imenom te da boravi usred njegove kuće i uništi je skupa s njenim drvljem i kamenjem.«</p><p class="noviRedak"> <h4>Sedmo viđenje: žena u vaganu</h4><p class="pocetakParagrafa"> <span class="brojRetka" id="5">5</span>Anđeo koji je govorio sa mnom iziđe i reče mi: »Podigni oči i pogledaj što se to pojavljuje.«  <span class="brojRetka" id="6">6</span>Ja ga upitah: »Što je to?« On reče: »To se pojavljuje efa.« I nastavi: »To je opća pokvarenost na zemlji.«  <span class="brojRetka" id="7">7</span>I gle, podiže se olovan poklopac i jedna žena sjedi usred efe.  <span class="brojRetka" id="8">8</span>On reče: »To je Zloća.« I gurnu je u efu i baci joj na otvor olovni poklopac.  <span class="brojRetka" id="9">9</span>Podigavši oči, vidjeh: dvije žene izlaze s vjetrom u krilima, a krila im bijahu kao krila rode; one podigoše efu između zemlje i neba.  <span class="brojRetka" id="10">10</span>Upitah tad anđela koji je govorio sa mnom: »Kamo odnose efu?«  <span class="brojRetka" id="11">11</span>On mi odgovori: »Da joj sagrade hram u zemlji šinearskoj i da joj pripreme postolje na koje će je postaviti.«</p></p>