<h4>Eshatološki boj: Sjaj Jeruzalema</h4><p class="pocetakParagrafa"> <span class="brojRetka" id="1">1</span>Gle, dolazi dan Jahvin kada će se podijeliti plijen usred tebe.  <span class="brojRetka" id="2">2</span>I sabrat ću sve narode u Jeruzalem u borbu. I zaposjest će grad, opljačkati kuće i silovati žene. Polovina će grada otići u izgnanstvo, ali Ostatak neće biti istrijebljen iz grada.  <span class="brojRetka" id="3">3</span>Tada će Jahve izaći i boriti se protiv tih naroda kako on zna ratovati u dan ratni.  <span class="brojRetka" id="4">4</span>Noge će mu, u dan onaj, stajati na Gori maslinskoj koja je nasuprot Jeruzalemu na istoku. I raskolit će se Gora maslinska po srijedi, između istoka i zapada, u golemu dolinu: jedna će se polovina pomaknuti na sjever, druga na jug.  <span class="brojRetka" id="5">5</span>Dolina gore moje bit će ispunjena od Goe pa do Jasola i bit će zakrčena kao što je bila zakrčena poslije potresa u dane Uzije, kralja judejskog. Tada će doći Jahve, Bog tvoj, i svi sveci s njim.</p><p class="pocetakParagrafa"> <span class="brojRetka" id="6">6</span>U dan onaj neće više biti ni studeni ni leda.  <span class="brojRetka" id="7">7</span>Bit će to dan čudesan – znade ga Jahve – ni dan ni noć; i u vrijeme večeri bit će svjetlo.  <span class="brojRetka" id="8">8</span>U onaj dan žive će vode poteći iz Jeruzalema, pola k moru istočnom, pola k moru zapadnom. Bit će tako ljeti i zimi.  <span class="brojRetka" id="9">9</span>I Jahve će biti kralj nad svom zemljom.  <span class="brojRetka" id="10">10</span>Sva će se zemlja pretvoriti u ravnicu, od Gebe do Rimona negepskog. A Jeruzalem će se uzvisiti na svom mjestu; i bit će nastanjen – od Vrata Benjaminovih do Prvih vrata, to jest do Vrata ugaonih, i od Kule Hananeelove do Kraljeva tijeska.  <span class="brojRetka" id="11">11</span>Opet će se stanovati u njemu, i više neće biti prokletstva; Jeruzalem će živjeti u miru.</p><p class="pocetakParagrafa"> <span class="brojRetka" id="12">12</span>A evo kojom će ranom Jahve udariti sve narode koji budu zavojštili na Jeruzalem: meso će im se raspadati dok budu na nogama; oči će im trunuti u dupljama, jezik gnjiti u ustima.  <span class="brojRetka" id="13">13</span>U dan onaj nastat će među njima silan metež od Jahve: jedan će drugoga za ruku hvatati, i ruka će se jednoga dizati na drugoga.  <span class="brojRetka" id="14">14</span>I Juda će se boriti u Jeruzalemu. Tu će se sakupiti bogatstva svih okolnih naroda: zlato, srebro, odjeća u velikoj množini.  <span class="brojRetka" id="15">15</span>A slična će rana pasti na konje, mazge, deve i magarce, i na svu stoku koja se nađe u tome taboru.</p><p class="pocetakParagrafa"> <span class="brojRetka" id="16">16</span>Tko preživi od svih naroda koji dođu na Jeruzalem, uzlazit će godimice da se pokloni pred Kraljem, Jahvom nad vojskama, i da slave Blagdan sjenicâ.  <span class="brojRetka" id="17">17</span>Ako koje pleme zemlje ne uzađe u Jeruzalem da se pokloni pred Kraljem, Jahvom nad vojskama, neće biti kiše za njega.  <span class="brojRetka" id="18">18</span>Ako li pleme egipatsko ne uzađe i ne dođe, stići će ga isti udarac kojim će Jahve udariti narode koji ne bi uzašli svetkovati Blagdan sjenicâ.  <span class="brojRetka" id="19">19</span>Takva će biti kazna Egiptu i svim narodima koji ne budu uzašli da svetkuju Blagdan sjenicâ.  <span class="brojRetka" id="20">20</span>U onaj dan stajat će na konjskim praporcima »Jahvi posvećen«; a u domu Jahvinu bit će lonci kao žrtvene čaše pred žrtvenikom;  <span class="brojRetka" id="21">21</span>i svaki će lonac u Jeruzalemu i u Judeji biti posvećen Jahvi nad vojskama – svi koji budu htjeli žrtvovati uzimat će ih i kuhati u njima. I u dan onaj neće više biti trgovaca u domu Jahve nad vojskama.</p>