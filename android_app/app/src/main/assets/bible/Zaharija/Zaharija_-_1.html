<h2>PRVI DIO</h2><h4>Jahve potiče na obraćenje</h4><p class="pocetakParagrafa"> <span class="brojRetka" id="1">1</span>Osmoga mjeseca druge godine Darijeve dođe riječ Jahvina proroku Zahariji, sinu Berekjinu, sinu Idonovu.  <span class="brojRetka" id="2">2</span>»Jahve se teško razgnjevio na oce vaše!  <span class="brojRetka" id="3">3</span>Zatim im reci: Ovako govori Jahve nad vojskama: ‘Vratite se meni, i ja ću se vratiti vama’ – riječ je Jahve nad vojskama.  <span class="brojRetka" id="4">4</span>‘Ne budite poput svojih otaca koje su pozivali negdašnji proroci.’ Ovako govori Jahve nad vojskama: ‘Vratite se sa zlih putova svojih i od zlih djela. Ali oni nisu slušali ni pazili na mene’ – govori Jahve.  <span class="brojRetka" id="5">5</span>‘Gdje su sad oci vaši? Zar će dovijeka živjeti proroci?  <span class="brojRetka" id="6">6</span>Ali moje riječi i odredbe, koje sam naložio slugama svojim prorocima, nisu li stigle vaše oce? Oni se obratiše i priznaše: ‘Jahve nad vojskama učinio je s nama kako bijaše namislio učiniti prema našim putovima i našim djelima.’«</p><p class="noviRedak"> <h4>Prvo viđenje: konjanici</h4><p class="pocetakParagrafa"> <span class="brojRetka" id="7">7</span>Dvadeset i četvrtog dana, jedanaestoga mjeseca, a to je mjesec sebat, druge godine Darijeve, dođe riječ Jahvina proroku Zahariji, sinu Berekjinu, sinu Idonovu.</p><p class="pocetakParagrafa"> <span class="brojRetka" id="8">8</span>Imao sam noću viđenje. Gle, na riđanu čovjek jaše među mirtama koje imaju duboko korijenje, a iza njega konji riđi, smeđi i bijeli.  <span class="brojRetka" id="9">9</span>Upitah: »Koji su ovi, gospodaru?« Anđeo koji je sa mnom govorio reče mi: »Ja ću ti pokazati koji su.«  <span class="brojRetka" id="10">10</span>Čovjek koji stajaše među mirtama odgovori: »Ovo su oni koje je poslao Jahve da obilaze zemlju.«  <span class="brojRetka" id="11">11</span>Oni se obratiše anđelu Jahvinu, koji stajaše među mirtama, i kazaše: »Obišli smo zemlju, i gle: sva zemlja počiva i miruje.«</p><p class="pocetakParagrafa"> <span class="brojRetka" id="12">12</span>Tada progovori anđeo Jahvin i reče: »Jahve nad vojskama, kada ćeš se već jednom smilovati Jeruzalemu i gradovima judejskim na koje se već sedamdeset godina ljuto srdiš?«  <span class="brojRetka" id="13">13</span>A Jahve anđelu koji je govorio sa mnom odgovori utješnim riječima.  <span class="brojRetka" id="14">14</span>I anđeo koji je govorio sa mnom reče mi: »Objavi ovo: Ovako govori Jahve nad vojskama: ‘Ljubavlju ljubomornom gorim za Jeruzalem i za Sion,  <span class="brojRetka" id="15">15</span>a velikim gnjevom plamtim na ohole narode, jer kad se ono malo rasrdih, oni prijeđoše mjeru.’  <span class="brojRetka" id="16">16</span>Zato ovako govori Jahve: ‘Vraćam se Jeruzalemu s milosrđem; opet će u njemu sagraditi Dom moj’ – riječ je Jahve nad vojskama – ‘i opet će se u Jeruzalemu protezati uže mjeračko.’  <span class="brojRetka" id="17">17</span>I ovo poruči: Ovako govori Jahve nad vojskama: ‘Moji će se gradovi opet prelijevati obiljem, i Jahve će utješiti Sion, izabrati Jeruzalem.’«</p></p>