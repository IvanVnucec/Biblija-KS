<h4>Naslov i pozdrav</h4><p class="pocetakParagrafa"> <span class="brojRetka" id="1">1</span>Pavao, sluga Božji i apostol Isusa Krista poradi vjere izabranika Božjih i spoznanja istine usmjerene k pobožnosti  <span class="brojRetka" id="2">2</span>u nadi života vječnoga što ga, prije vremenâ vjekovječnih, obeća Bog, On koji ne laže,  <span class="brojRetka" id="3">3</span>a u svoje doba očitova riječ svoju u propovijedanju koje je meni povjereno po odredbi Spasitelja našega, Boga:  <span class="brojRetka" id="4">4</span>Titu, pravomu sinu po zajedničkoj vjeri, milost i mir od Boga i Krista Isusa, Spasitelja našega!</p><p class="noviRedak"> <h4>Postavljanje starješina</h4><p class="pocetakParagrafa"> <span class="brojRetka" id="5">5</span>Poradi toga ostavih te na Kreti da urediš preostalo te po gradovima postaviš starješine kako sam ti ja odredio:  <span class="brojRetka" id="6">6</span>je li tko besprigovoran, jedne žene muž, jesu li mu djeca vjernici i ne pod optužbom raskalašenosti ili nepokorna...  <span class="brojRetka" id="7">7</span>Jer nadstojnik kao Božji upravitelj treba da bude besprigovoran: ne samoživ, ne jedljiv, ne vinu sklon, ni nasilju, ni prljavu dobitku,  <span class="brojRetka" id="8">8</span>nego gostoljubiv, ljubitelj dobra, razuman, pravedan, svet, suzdržljiv,  <span class="brojRetka" id="9">9</span>priljubljen uz vjerodostojnu riječ nauka da može i hrabriti u zdravom nauku i uvjeravati protivnike.</p><p class="noviRedak"> <h4>Borba protiv krivih učitelja</h4><p class="pocetakParagrafa"> <span class="brojRetka" id="10">10</span>Jer mnogi su nepokorni, praznorječni i zavodnici, ponajpače oni iz obrezanja.  <span class="brojRetka" id="11">11</span>Njima treba začepiti usta jer cijele domove prevraćaju naučavajući što ne bi smjeli, i to poradi prljava dobitka.  <span class="brojRetka" id="12">12</span>Reče netko od njih, njihov vlastiti prorok: »Krećani uvijek lašci, opake zvijeri, trbusi dangubni.«</p><p class="pocetakParagrafa"> <span class="brojRetka" id="13">13</span>Svjedočanstvo je to istinito. Zato ih karaj oštro da budu zdravi u vjeri,  <span class="brojRetka" id="14">14</span>da ne prianjaju uza židovske bajke i propise ljudi koji se odvraćaju od istine.</p><p class="pocetakParagrafa"> <span class="brojRetka" id="15">15</span>Sve je čisto čistima; okaljanima pak i nevjernima ništa čisto, nego su im okaljani i razum i savjest.  <span class="brojRetka" id="16">16</span>Ispovijedaju da Boga poznaju, ali djelima ga niječu – odvratni, neposlušni i za koje god dobro djelo nepodesni.</p></p></p>