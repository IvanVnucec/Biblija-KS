<h4>Dolazak u Raguelovu kuću</h4><p class="pocetakParagrafa"> <span class="brojRetka" id="1">1</span>Onda uđoše u Ekbatanu i pođoše prema kući Raguelovoj. Sara im dođe ususret, pozdravi ih i oni nju pozdraviše, pa ih ona uvede u kuću.  <span class="brojRetka" id="2">2</span>Raguel reče Edni, svojoj ženi: »Kako li je ovaj samo nalik na Tobita, moga rođaka!«  <span class="brojRetka" id="3">3</span>Raguel ih zapita: »Odakle ste, braćo?« Odgovoriše mu: »Mi pripadamo Naftalijevim sinovima koji su bili prognani u Ninivu.«  <span class="brojRetka" id="4">4</span>Kaza im on: »Poznajete li Tobita, brata našega?« Oni odgovoriše: »Poznajemo ga.«  <span class="brojRetka" id="5">5</span>Onda ih upita: »Je li dobro s njime?« Oni odgovoriše: »Živ je i dobro je.« Tobija nadoda: »To je moj otac.«  <span class="brojRetka" id="6">6</span>Nato ga Raguel zagrli, poljubi ga suznih očiju i blagoslovi ga čudeći se: »Ti si, dakle, sin onoga plemenitog i dobrog čovjeka.« Doznavši da je Tobit izgubio vid, ražalosti se i zaplaka.  <span class="brojRetka" id="7">7</span>I žena mu Edna i kći Sara zaplakaše i primiše ih spremno.  <span class="brojRetka" id="8">8</span>Potom zaklaše ovna i pripremiše jela u izobilju.</p><p class="pocetakParagrafa"> <span class="brojRetka" id="9">9</span>Tobija kaza Rafaelu: »Brate Azarja, govori o onome o čemu si mi pripovijedao na putu.«</p><p class="pocetakParagrafa"> <span class="brojRetka" id="10">10</span>Anđeo prozbori o tom s Raguelom, a on će Tobiji: »Jedi, pij i budi veseo, jer tebi pripada moja kći. Ipak ti moram otkriti istinu:  <span class="brojRetka" id="11">11</span>već bijah svoju kćer dao sedmorici, ali kad joj se približiše, svi noću pomriješe. Ali ti sada budi veseo.«  <span class="brojRetka" id="12">12</span>Tobija odgovori: »Neću ništa okusiti dok se ne odlučite i ne izvršite što treba.« Nato mu Raguel kaza: »Uzmi je od ovoga časa po pravdi: ti si njezin brat i ona pripada tebi. Milosrdni Bog neka vam udijeli sreću.«  <span class="brojRetka" id="13">13</span>Zatim pozva Saru, svoju kćer; uzevši je za ruku, dade je kao zaručnicu Tobiji govoreći: »Evo, uzmi je prema Mojsijevu zakonu i odvedi je k svome ocu.« I blagoslovi ih.  <span class="brojRetka" id="14">14</span>Onda pozva Ednu, ženu svoju. Dohvativši list, napisa ugovor i udari pečat. Potom počeše blagovati.</p><p class="pocetakParagrafa"> <span class="brojRetka" id="15">15</span>Nakon toga pozva Raguel Ednu, ženu svoju, i reče joj: »Sestro, pripremi drugu sobu i uvedi je.«  <span class="brojRetka" id="16">16</span>Ona uradi kako joj je zapovjedio i uvede je. Kći zaplaka.  <span class="brojRetka" id="17">17</span>Vidjevši suze svoje kćeri, kaza joj: »Budi hrabra, kćerko: Gospodar neba i zemlje neka te nagradi milošću za tvoju bol. Budi hrabra, kćerko!«</p>