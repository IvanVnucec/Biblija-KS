<h4>Dobri zaručnici spašeni</h4><p class="pocetakParagrafa"> <span class="brojRetka" id="1">1</span>Kad su povečerali, uvedoše Tobiju k Sari.  <span class="brojRetka" id="2">2</span>On se, ulazeći k njoj, sjeti Rafaelovih riječi: uze tamjanova pepela, metnu na nj riblje srce i jetru i okadi.  <span class="brojRetka" id="3">3</span>Tek što demon oćutje vonj, pobježe u Gornji Egipat, a anđeo ga ondje okova.</p><p class="pocetakParagrafa"> <span class="brojRetka" id="4">4</span>Kako su se zatvorili u sobu, Tobija ustade s postelje i reče: »Ustaj, sestro, molimo se da nam se Bog smiluje.«</p><p class="pocetakParagrafa"> <span class="brojRetka" id="5">5</span>Onda se Tobija poče moliti:</p><p class="stih2">»Blagoslovljen da si, Bože naših otaca,</p><p class="stih2">blagoslovljeno sveto i slavno ime tvoje u sve vijeke!</p><p class="stih2">Blagoslivljala te nebesa</p><p class="stih2">i sva tvoja stvorenja u sve vijeke!</p><p class="stih1"> <span class="brojRetka" id="6">6</span>Ti si stvorio Adama</p><p class="stih2">i dao mu pomoćnicu Evu:</p><p class="stih2">od njih je proizašao ljudski rod.</p><p class="stih2">Ti si rekao: ‘Nije dobro da čovjek bude sam;</p><p class="stih2">načinimo mu pomoćnicu sličnu njemu.’</p><p class="stih1"> <span class="brojRetka" id="7">7</span>Gospode, ne uzimam zbog pohote ovu svoju sestru,</p><p class="stih2">nego po istini.</p><p class="stih2">Smiluj mi se</p><p class="stih2">i učini da s njom doživim starost.«</p><p class="pocetakParagrafa"> <span class="brojRetka" id="8">8</span>I zajedno rekoše: »Amen, amen.«  <span class="brojRetka" id="9">9</span>I zaspaše oboje te noći.</p><p class="pocetakParagrafa"> <span class="brojRetka" id="10">10</span>A Raguel usta i pođe da iskopa raku misleći: »Ako i on umre.«  <span class="brojRetka" id="11">11</span>Raguel se vrati u svoju kuću  <span class="brojRetka" id="12">12</span>i kaza Edni, ženi svojoj: »Pošalji jednu od sluškinja da vidi je li živ. Ako je umro, pokopajmo ga odmah da nitko ne sazna.«  <span class="brojRetka" id="13">13</span>Sluškinja otvori vrata, uđe i nađe kako oboje spavaju.  <span class="brojRetka" id="14">14</span>Izađe i javi im: »Dobro je, živ je.«</p><p class="stih2"> <span class="brojRetka" id="15">15</span>Nato Raguel zahvali Bogu:</p><p class="stih2">»Blagoslovljen da si, Bože,</p><p class="stih2">svakim blagoslovom čistim i svetim.</p><p class="stih2">Blagoslivljali te sveti tvoji i sva tvoja stvorenja!</p><p class="stih2">Svi anđeli i svi izabranici tvoji</p><p class="stih2">blagoslivljali te u sve vijeke!</p><p class="stih1"> <span class="brojRetka" id="16">16</span>Blagoslovljen jer si me razveselio</p><p class="stih2">i jer se nije dogodilo čega se bojah,</p><p class="stih2">nego si nam iskazao svoje bogato milosrđe.</p><p class="stih1"> <span class="brojRetka" id="17">17</span>Blagoslovljen jer si se smilovao</p><p class="stih2">ovoj djeci što su jedina.</p><p class="stih2">Izlij na njih svoje milosrđe, Gospode,</p><p class="stih2">podari im da završe život u zdravlju,</p><p class="stih2">sa srećom i milosrđem.«</p><p class="pocetakParagrafa"> <span class="brojRetka" id="18">18</span>A zatim zapovjedi kućnoj čeljadi da zatrpaju raku.  <span class="brojRetka" id="19">19</span>Tada priredi gozbu koja je trajala četrnaest dana.  <span class="brojRetka" id="20">20</span>Prije nego što su izminuli svadbeni dani, Raguel uze zaklinjati Tobiju: »Ne idi na put dok se ne navrši četrnaest svadbenih dana,  <span class="brojRetka" id="21">21</span>a onda primi polovicu imutka i vrati se živ i zdrav svome ocu. Drugi ćeš dio dobiti poslije moje i ženine mi smrti.«</p>