<h4>Sljepoća</h4><p class="pocetakParagrafa"> <span class="brojRetka" id="1">1</span>Kad sam se dakle sa svojom ženom Anom i sa sinom Tobijom opet našao na svome, bijaše mi na Pedesetnicu, a to je Blagdan sedmicâ, priređen lijep objed i ja sjedoh da blagujem.  <span class="brojRetka" id="2">2</span>Vidjevši ona mnoga jela, rekoh sinu: »Idi i dovedi jednoga od naše braće na koga naiđeš a koji se sjeća Gospodina. Eto, čekat ću te!«  <span class="brojRetka" id="3">3</span>Kad se sin vratio, kaza: »Oče, jedan od našega roda zadavljen je i bačen na trg.«  <span class="brojRetka" id="4">4</span>A ja, ništa i ne okusiv, skočih na noge i unesoh onoga mrtvaca u jednu kuću, gdje mogaše ostati sve do zalaza sunca.  <span class="brojRetka" id="5">5</span>Potom se vratih, umih se i pojedoh svoj objed u žalosti.  <span class="brojRetka" id="6">6</span>Sjetih se Amosova proročanstva:</p><p class="stih2">»Svetkovine vaše u tugu će se pretvoriti,</p><p class="stih2">a radosti vaše kuknjavom će postati.«</p><p class="pocetakParagrafa">I zaplakah.  <span class="brojRetka" id="7">7</span>Kad je sunce zašlo, odoh, iskopah raku i sahranih mrtvoga.  <span class="brojRetka" id="8">8</span>Susjedi mi se rugali i govorili: »Zar se ne boji da će ga zbog toga ubiti? Jednom se izvukao, a sad opet pokopa mrtvace.«</p><p class="pocetakParagrafa"> <span class="brojRetka" id="9">9</span>Iste noći, poslije onog ukopa, vratih se kući, a kako bijah nečist, legoh kraj zida u vrtu; bilo je toplo pa sam spavao otkrivena lica.  <span class="brojRetka" id="10">10</span>Nisam znao da je u zidu bila ptičica. I kako mi oči bijahu otvorene, padoše mi tople ptičje izmetine u oči i od toga dobih bijele mrlje. Išao sam liječnicima, ali mi ne mogoše pomoći. Uzdržavao me Ahikar dok ne ode u Elimaidu.</p><p class="noviRedak"> <h4>Primjerno poštenje</h4><p class="pocetakParagrafa"> <span class="brojRetka" id="11">11</span>Moja je žena Ana odonda zarađivala ručnim radom: prela je i tkala.  <span class="brojRetka" id="12">12</span>Kad bi gospodarima obavila posao, platili bi joj. Sedmoga dana mjeseca distrosa dovrši tako jedan rad i posla ga gospodarima. Oni joj sve isplatiše i povrh toga pokloniše jare.  <span class="brojRetka" id="13">13</span>Kad ga dovede, jare poče večati. Upitah ženu: »Odakle ti jare? Da možda nije ukradeno? Vrati ga gospodarima, jer nije dopušteno jesti što je ukradeno.«  <span class="brojRetka" id="14">14</span>A ona odgovori: »Dadoše mi ga kao dar povrh plaće.«</p><p class="pocetakParagrafa">Ali ja nisam vjerovao, nego sam joj, naljutivši se na nju, svejednako govorio da ga vrati gospodarima. A ona onda odgovori: »Gdje su tvoje milostinje i tvoja dobra djela? Eto, vide se na tebi!«</p></p>