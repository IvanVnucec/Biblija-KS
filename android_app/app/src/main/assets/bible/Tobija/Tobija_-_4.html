<h4>Tobija upućen u Mediju</h4><p class="pocetakParagrafa"> <span class="brojRetka" id="1">1</span>Toga dana Tobit se sjeti novca što ga bijaše pohranio kod Gabaela, u Ragesu Medijskom.  <span class="brojRetka" id="2">2</span>I reče u sebi: »Zazivao sam smrt; zašto ne bih radije dozvao Tobiju, svoga sina, da mu kažem to o novcu prije nego umrem?«  <span class="brojRetka" id="3">3</span>Dozvavši ga, reče mu:</p><p class="pocetakParagrafa">»Sine, kada umrem, pristojno me pokopaj. Poštuj svoju majku, ne ostavljaj je svega svog života, čini sve što će joj biti milo i nemoj je žalostiti.  <span class="brojRetka" id="4">4</span>Sjeti se, sine, da se ona suočila s mnogim opasnostima dok si joj bio u krilu. A kad umre, sahrani je pokraj mene u istome grobu.</p><p class="pocetakParagrafa"> <span class="brojRetka" id="5">5</span>Svakog dana, sine, sjeti se Gospodina Boga našega; nemoj griješiti ili kršiti njegovih zapovijedi. Čini pravedna djela svega svog vijeka i ne kroči putovima nepravde.  <span class="brojRetka" id="6">6</span>Jer ako činiš po istini, uspijevat ćeš u djelima svojim, kao svi oni koji čine pravdu.</p><p class="pocetakParagrafa"> <span class="brojRetka" id="7">7</span>Dijeli milostinju od svoga dobra: kad dijeliš milostinju, neka ti ne bude oko stisnuto. Ne okreći lica od siromaha, pa ni Bog neće okrenuti lica od tebe.  <span class="brojRetka" id="8">8</span>Od onoga što imaš i prema tome koliko imaš dijeli milostinju: imaš li malo, daj malo, ali ne oklijevaj dati milostinju.  <span class="brojRetka" id="9">9</span>Jer dobar polog spremaš sebi za dan potrebe.  <span class="brojRetka" id="10">10</span>Udijeljena milostinja oslobađa od smrti i ne dopušta da odeš u mrak.  <span class="brojRetka" id="11">11</span>Jer milostinja je mio dar pred licem Svevišnjega.</p><p class="pocetakParagrafa"> <span class="brojRetka" id="12">12</span>Čuvaj se, sine, svakoga preljuba. I pazi da ti žena bude iz plemena tvojih otaca; ne uzimaj za ženu tuđinku koja ne pripada koljenu tvoga oca, jer mi smo sinovi proročki. Noa, Abraham, Izak, Jakov naši su oci odiskona; sjeti se, sine, da su svi oni uzeli žene među svojom braćom i da su bili blagoslovljeni u svojoj djeci, njihovo potomstvo dobit će zemlju u nasljedstvo.</p><p class="pocetakParagrafa"> <span class="brojRetka" id="13">13</span>I onda, sine, ljubi svoju braću i nemoj se uzoholiti u srcu pred svojom braćom, ni pred sinovima i kćerima svoga naroda, skanjujući se da odabereš ženu između njih! U oholosti leži mnoga propast i nemir, a od dangube samo je šteta i bijeda, jer je nerad majka gladi.</p><p class="pocetakParagrafa"> <span class="brojRetka" id="14">14</span>Neka ničija zarada ne prenoći kod tebe, nego je isplati odmah. Budeš li služio Bogu, platit će ti se. Razmišljaj, sine, o svakome svom djelu i lijepo se vladaj.  <span class="brojRetka" id="15">15</span>Ne čini nikome što bi tebi samomu bilo mrsko. Ne pij vina do pijanosti; neumjerenost uklanjaj sa svoga puta.</p><p class="pocetakParagrafa"> <span class="brojRetka" id="16">16</span>Dijeli svoj kruh s gladnima, a svojom odjećom odjeni gologa. Sve što ti je suvišno daj drugima, a kada dijeliš milostinju, neka ti oko ne bude stisnuto.  <span class="brojRetka" id="17">17</span>Metni svoj kruh na grob pravednih i ne daj ga grešnicima.</p><p class="pocetakParagrafa"> <span class="brojRetka" id="18">18</span>Obraćaj se uvijek onome tko je mudar i ne odbacuj korisna savjeta.  <span class="brojRetka" id="19">19</span>U svakoj prilici hvali Gospoda Boga i moli ga da ti upravlja putove, da sve tvoje staze i namjere dobro završe. Jer nijedan narod ne posjeduje mudrosti: Bog je onaj koji udjeljuje svako dobro, ponižava kako hoće, sve do dna carstva mrtvih. Sjeti se, sine, mojih pouka: neka ti se nikada iz srca ne izbrišu.</p><p class="pocetakParagrafa"> <span class="brojRetka" id="20">20</span>A sada ću te, sine, uputiti glede onih deset srebrnih talenata koje sam pohranio u Gabaela, sina Gabrijeva, u Ragesu Medijskom.  <span class="brojRetka" id="21">21</span>Ne plaši se, sine, što smo osiromašili. Bit ćeš bogat budeš li se bojao Boga, klonio se svakoga grijeha i vršio ono što je Bogu milo.«</p>