<h4>U očekivanju da se Tobija vrati</h4><p class="pocetakParagrafa"> <span class="brojRetka" id="1">1</span>A otac Tobijin brojio svaki dan. I kad je prošlo vrijeme za povratak a sina ne bijaše,  <span class="brojRetka" id="2">2</span>reče Tobit: »Možda su odbijeni? Ili je možda umro Gabael pa novac nije predan?«  <span class="brojRetka" id="3">3</span>I rastuži se veoma.  <span class="brojRetka" id="4">4</span>Kaza mu žena: »Dijete je stradalo kad ga tako dugo nema.«  <span class="brojRetka" id="5">5</span>I poče jadikovati: »Kako da ne budem zabrinuta, dijete moje, kad sam ti dopustila da odeš, svjetlo očiju mojih?!«</p><p class="pocetakParagrafa"> <span class="brojRetka" id="6">6</span>Tobit je stade tješiti: »Šuti, ne govori: njemu je dobro.«  <span class="brojRetka" id="7">7</span>Ona mu odgovori: »Šuti ti i ne zavaravaj me; znam ja, stradalo je dijete moje.«</p><p class="pocetakParagrafa">Svakog je dana izlazila na cestu kojom je sin krenuo na put; danju ne bi ni dodirnula jela, a noću nije prestajala jadikovati za svojim Tobijom.</p><p class="pocetakParagrafa">Kad prođe četrnaest dana svadbenih za kojih Raguel zaklinjaše Tobiju da ostane,  <span class="brojRetka" id="8">8</span>Tobija kaza Raguelu: »Pusti me da idem, jer su već otac moj i majka moja izgubili nadu da će me još ugledati.«  <span class="brojRetka" id="9">9</span>Tast ga zamoli: »Ostani kod mene, a ja ću se pobrinuti da pronađem nekoga koji će ocu tvome donijeti vijesti o tebi.« Ali mu Tobija odvrati: »Ne, nego me pusti da idem k ocu svome!«</p><p class="noviRedak"> <h4>Tobijin oproštaj s tazbinom</h4><p class="pocetakParagrafa"> <span class="brojRetka" id="10">10</span>Raguel onda ustade, preda mu Saru, njegovu ženu, i polovicu imutka, sluge, stoku i novac.  <span class="brojRetka" id="11">11</span>Pošto ih je blagoslovio, oprosti se s njima govoreći: »Djeco, Bog nebeski nek’ vam udijeli sreću još prije nego što umrem.«</p><p class="pocetakParagrafa"> <span class="brojRetka" id="12">12</span>A svojoj kćeri kaza: »Poštuj svekra i svekrvu: oni su ti sada roditelji. I da čujem samo dobre vijesti o tebi.« I poljubi je.</p><p class="pocetakParagrafa"> <span class="brojRetka" id="13">13</span>Onda Edna reče Tobiji: »Ljubljeni brate moj, nek’ ti Gospodar neba dade sretan povratak, a meni neka udijeli milost da vidim djecu koju ćeš imati s mojom Sarom, da osjetim radost pred Gospodom. Evo, predajem ti kćer svoju na čuvanje: ne žalosti je.«</p><p class="pocetakParagrafa"> <span class="brojRetka" id="14">14</span>Zahvalivši Bogu što mu je udijelio sretan put i poželjevši blagoslov Raguelu i Edni, ženi njegovoj, Tobija krenu.</p></p>