<h4>Tobijin povratak sa Sarom</h4><p class="pocetakParagrafa"> <span class="brojRetka" id="1">1</span>Nastaviše put dok se ne približiše Ninivi.  <span class="brojRetka" id="2">2</span>Onda Rafael kaza Tobiji: »Ne znaš li, brate, u kakvu si stanju ostavio oca svoga?  <span class="brojRetka" id="3">3</span>Potrčimo nas dvojica prije tvoje žene i priredimo kuću:  <span class="brojRetka" id="4">4</span>uzmi u ruku riblju žuč.« Krenuše, a pas za njima.</p><p class="pocetakParagrafa"> <span class="brojRetka" id="5">5</span>Dotle je Ana sjedila i gledala na put ne bi li ugledala svoje dijete.  <span class="brojRetka" id="6">6</span>Izdaleka ga opazi pa reče Tobitu: »Evo, vraća se sin tvoj i čovjek koji ga pratio.«</p><p class="pocetakParagrafa"> <span class="brojRetka" id="7">7</span>A Rafael reče Tobiji: »Znam da će otac tvoj otvoriti oči.  <span class="brojRetka" id="8">8</span>Ribljom žuči namaži njegove oči, a on će ih, oćutjevši svrbež, protrljati i tako skinuti s njih bijele mrlje i tebe vidjeti.«</p><p class="pocetakParagrafa"> <span class="brojRetka" id="9">9</span>Dotle se Ana, potrčavši naprijed, baci u zagrljaj sinu svome i reče mu: »Opet te vidim, sine moj! Od ovoga časa mogu mirno umrijeti!« Nato oboje zaplakaše.</p><p class="noviRedak"> <h4>Tobitovo ozdravljenje</h4><p class="pocetakParagrafa"> <span class="brojRetka" id="10">10</span>Tobit iziđe na vrata i spotače se, ali sin potrča k njemu  <span class="brojRetka" id="11">11</span>i pridrža ga, razmaza žuč ocu preko očiju i kaza: »Hrabro, oče moj!«  <span class="brojRetka" id="12">12</span>Kad ga oči zasvrbješe, protrlja ih, a iz očinjih mu se kutića oljuštiše bijele mrlje.  <span class="brojRetka" id="13">13</span>Ugledavši sina, zagrli ga, zaplaka i probesjedi:</p><p class="stih1"> <span class="brojRetka" id="14">14</span>»Blagoslovljen da si, Bože,</p><p class="stih2">blagoslovljeno tvoje ime uvijeke</p><p class="stih2">i blagoslovljeni svi tvoji sveti anđeli!</p><p class="stih2">Jer si me udario pa se smilovao na me:</p><p class="stih2">evo gledam svoga sina Tobiju!«</p><p class="pocetakParagrafa"> <span class="brojRetka" id="15">15</span>Njegov sin, sav sretan, uđe u kuću te izvijesti oca o velikim događajima što su mu se zbili u Mediji.</p><p class="pocetakParagrafa"> <span class="brojRetka" id="16">16</span>Tobit, prepun radosti i blagoslivljajući Boga, pođe ususret snahi, prema vratima Ninive. Oni koji su ga vidjeli kako hoda bijahu zadivljeni što je progledao, a Tobit priznavaše pred njima da mu se Bog smilovao.</p><p class="noviRedak"> <h4>Sara dočekana</h4><p class="pocetakParagrafa"> <span class="brojRetka" id="17">17</span>Kada Tobit dođe do Sare, snahe svoje, pozdravi je govoreći joj:</p><p class="pocetakParagrafa">»Dobro došla, kćeri moja! Blagoslovljen Bog koji te doveo k nama! I neka su ti blagoslovljeni i otac i majka!«</p><p class="pocetakParagrafa"> <span class="brojRetka" id="18">18</span>I velika radost obuze svu braću njegovu u Ninivi.  <span class="brojRetka" id="19">19</span>A dođoše i Ahikar i njegov nećak Nasbas pa se Tobijina svadba u veselju slavila sedam dana.</p></p></p>