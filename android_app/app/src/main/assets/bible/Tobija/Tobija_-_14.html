<h4>Posljednji Tobitovi savjeti i njegova smrt</h4><p class="pocetakParagrafa"> <span class="brojRetka" id="1">1</span>Tobit završi pohvalu.  <span class="brojRetka" id="2">2</span>Bilo mu je pedeset i osam godina kad je oslijepio, a poslije osam godina opet je progledao. Nastavio je dijeliti milostinju i sveudilj se bojao Gospoda Boga te ga hvalio.  <span class="brojRetka" id="3">3</span>Doživio je duboku starost.</p><p class="pocetakParagrafa">Na samrti dozva k sebi sina i sinove sina svoga te kaza Tobiji: »Sinko, uzmi djecu svoju: evo, ostario sam i već sam blizu da se odijelim od života.  <span class="brojRetka" id="4">4</span>Preseli se u Mediju, sinko, jer znam da će se sve dogoditi s Ninivom što je o njoj nagovijestio prorok Jona: bit će razrušena, a u Mediji bit će mir za neko vrijeme; naša braća koja se još nalaze u domovini bit će razasuta daleko od lijepe zemlje, Jeruzalem će opustjeti, a dom Gospodnji koji se nalazi u njemu izgorjet će i bit će pust za neko vrijeme.  <span class="brojRetka" id="5">5</span>Ali će se Bog opet smilovati njima i vratit će ih u njihovu zemlju; onda će oni sagraditi hram, ali ne onakav kakav je bio prije, dok se ne ispuni određeno vrijeme. Poslije toga vratit će se iz krajeva progonstva i podići Jeruzalem s velikim počastima. I dom Božji u njemu bit će sazidan od nadasve vrijedne građe za sva buduća pokoljenja, kao što su kazali za nj proroci:  <span class="brojRetka" id="6">6</span>svi će se narodi uistinu obratiti i bojat će se Gospoda Boga i pokopat će svoje idole; svi će narodi blagoslivljati Gospoda.  <span class="brojRetka" id="7">7</span>Onda će narod njegov hvaliti Boga, a Gospod će uzdići narod svoj i bit će radosni svi oni koji ljube Gospoda Boga u istini i pravdi vršeći milosrđe prema braći svojoj.</p><p class="pocetakParagrafa"> <span class="brojRetka" id="8">8</span>I tako, sine, otiđi iz Ninive, jer će sve biti što je nagovijestio prorok Jona.  <span class="brojRetka" id="9">9</span>Ti pak drži zakon i zapovijedi, budi milosrdan i pravedan da ti bude dobro. Časno me pokopaj, a uza me pokopaj majku svoju. Poslije toga ne ostani više ni jednoga dana u Ninivi.</p><p class="pocetakParagrafa"> <span class="brojRetka" id="10">10</span>Sinko moj, razmotri što Aman učini Ahikaru koji ga je uzgojio: iz svjetla baci ga u tamu i tako zlim plati dobro njegovo. Ali Ahikar bje spašen, a onoga stiže zaslužena kazna: siđe on u tminu. Ahikar dijeljaše milostinju i spasi se od smrtonosne zamke koju mu onaj priredi; u zamku Aman pade i poginu.</p><p class="pocetakParagrafa"> <span class="brojRetka" id="11">11</span>Dakle, sinovi moji, vidite kakvu snagu ima milostinja i kako pravda spašava.«</p><p class="pocetakParagrafa">To rekavši, izdahnu. Bijaše mu sto pedeset i osam godina. Tobija mu priredi častan ukop.</p><p class="pocetakParagrafa"> <span class="brojRetka" id="12">12</span>Kad Ana umrije, pokopa je uz oca, pa sa ženom i svojim sinovima krenu u Ekbatanu, k svome tastu Raguelu.</p><p class="pocetakParagrafa"> <span class="brojRetka" id="13">13</span>Tu doživje časnu starost, časno pokopa svoga tasta i punicu te naslijedi imutak njihov, kao što je naslijedio i očev.</p><p class="pocetakParagrafa"> <span class="brojRetka" id="14">14</span>Umrije u Ekbatani, u sto dvadeset i sedmoj godini života.  <span class="brojRetka" id="15">15</span>Prije nego što je izdahnuo, doznao je za propast Ninive, koju razoriše Nabukodonozor i Asuer.</p><p class="pocetakParagrafa">Tako se prije smrti uzradova nad propašću Ninive.</p>