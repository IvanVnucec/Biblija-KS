<h2>SEDAMDESET SEDMICA</h2><h4>Povod i vrijeme proročanstva</h4><p class="pocetakParagrafa"> <span class="brojRetka" id="1">1</span>Prve godine Darija, sina Artakserksova, iz roda Medijaca, koji vladaše kraljevstvom kaldejskim,  <span class="brojRetka" id="2">2</span>prve dakle godine njegova kraljevanja, ja, Daniel, istraživah u Pismima broj godina koje se – prema riječi koju Jahve uputi proroku Jeremiji – imaju ispuniti nad ruševinama Jeruzalema: sedamdeset godina.  <span class="brojRetka" id="3">3</span>Ja obratih svoje lice prema Gospodinu Bogu nastojeći moliti se i zaklinjati u postu, kostrijeti i pepelu.  <span class="brojRetka" id="4">4</span>Ja se moljah Jahvi, Bogu svome, priznavajući:</p><p class="pocetakParagrafa">»Ah, Gospodine moj, Bože veliki i strahoviti, koji čuvaš Savez i naklonost onima koji tebe ljube i čuvaju zapovijedi tvoje!  <span class="brojRetka" id="5">5</span>Mi sagriješismo, mi bezakonje počinismo, zlo učinismo, odmetnusmo se i udaljismo od zapovijedi i naredaba tvojih.  <span class="brojRetka" id="6">6</span>Nismo slušali sluge tvoje, proroke koji govorahu u tvoje ime našim kraljevima, našim knezovima, našim očevima, svemu puku zemlje.  <span class="brojRetka" id="7">7</span>U tebe je, Gospodine, pravednost, a u nas stid na obrazu, kao u ovaj dan, u nas Judejaca, Jeruzalemaca, svega Izraela, blizu i daleko, u svim zemljama kuda si ih rastjerao zbog nevjernosti kojom ti se iznevjeriše.  <span class="brojRetka" id="8">8</span>Jahve, stid na obraz nama, našim kraljevima, našim knezovima, našim očevima, jer sagriješismo protiv tebe!  <span class="brojRetka" id="9">9</span>U Gospoda je Boga našega smilovanje i oproštenje jer smo se odmetnuli od njega  <span class="brojRetka" id="10">10</span>i nismo slušali glas Jahve, Boga našega, da slijedimo njegove zakone što nam ih dade po svojim slugama, prorocima.</p><p class="pocetakParagrafa"> <span class="brojRetka" id="11">11</span>Sav je Izrael prestupio zakon tvoj, odmetnuo se ne slušajući tvoj glas. Zato se na nas izlila kletva i prokletstvo, kako je zapisano u Zakonu Mojsija, sluge Božjega – jer sagriješismo protiv Njega.  <span class="brojRetka" id="12">12</span>Izvršio je prijetnje kojima je zaprijetio nama i sucima koji su nam sudili: svalio je na nas tešku nesreću te se ne dogodi pod nebom što se dogodi u Jeruzalemu.  <span class="brojRetka" id="13">13</span>Sva ova nesreća, kao što je zapisano u Zakonu Mojsijevu, došla je na nas, a mi nismo umilostivili lice Jahve, Boga svojega: nismo se obratili od svojih bezakonja pa da prionemo uz istinu tvoju.  <span class="brojRetka" id="14">14</span>Jahve je bdio nad nesrećom, on je dovede na nas. Jer je pravedan Jahve, Bog naš, u svim djelima koja učini, a mi nismo slušali glas njegov.</p><p class="pocetakParagrafa"> <span class="brojRetka" id="15">15</span>A sada, Gospode, Bože naš, koji si moćnom svojom rukom izveo narod svoj iz zemlje egipatske – i time sebi stekao ime koje traje do danas: mi sagriješismo, mi zlo učinismo.  <span class="brojRetka" id="16">16</span>Gospode, po svoj pravednosti svojoj odvrati svoj gnjev i svoju jarost od Jeruzalema, grada svojega, svete gore svoje, jer zbog naših grijeha i zlodjela naših otaca Jeruzalem i tvoj narod ruglo su svima koji nas okružuju.«</p><p class="noviRedak"> <h4>Danielova molitva za izbavljenje naroda</h4><p class="pocetakParagrafa"> <span class="brojRetka" id="17">17</span>»A sada poslušaj, o Bože naš, molitvu sluge svoga i usrdne molbe njegove. Neka tvoje lice zasja nad svetištem tvojim opustošenim – zbog tebe, Gospode!  <span class="brojRetka" id="18">18</span>Prikloni uho svoje, Bože moj, i slušaj! Otvori oči te pogledaj našu pustoš i grad koji se tvojim zove imenom! Jer mi te ne molimo zbog svoje pravednosti, već zbog velikih smilovanja tvojih.  <span class="brojRetka" id="19">19</span>Gospode, čuj! Gospode, oprosti! Gospode, poslušaj i čini! Ne oklijevaj – zbog sebe, Bože moj, jer se tvojim imenom zove grad tvoj i narod tvoj!«</p><p class="noviRedak"> <h4>Anđeo Gabriel tumači proroštvo</h4><p class="pocetakParagrafa"> <span class="brojRetka" id="20">20</span>Ja sam još govorio, moleći se i priznavajući grijehe svoje i grijehe svog naroda Izraela i usrdno zaklinjući Jahvu, svoga Boga, za Svetu goru Boga svoga.  <span class="brojRetka" id="21">21</span>Dok sam, dakle, ja još govorio moleći se, onaj čovjek Gabriel, koga vidjeh na početku viđenja, doletje u brzu letu, dotače me se u vrijeme večernjeg prinosa  <span class="brojRetka" id="22">22</span>i pouči me: »Daniele, evo me: dođoh da te poučim.  <span class="brojRetka" id="23">23</span>Od početka tvoje molitve izišla je riječ, i ja dođoh da ti je navijestim. Ti si miljenik. Pazi dobro na riječ, razumij viđenje.«</p><h4>Objava o sedamdeset sedmica</h4><p class="stih1"> <span class="brojRetka" id="24">24</span>»Sedamdeset je sedmica određeno</p><p class="stih2">tvom narodu i tvom svetom gradu</p><p class="stih1">da se dokrajči opačina,</p><p class="stih2">da se stavi pečat grijehu,</p><p class="stih1">da se zadovolji za bezakonje,</p><p class="stih2">da se uvede vječna pravednost,</p><p class="stih1">da se stavi pečat viđenju i prorocima,</p><p class="stih2">da se pomaže Sveti nad svetima.</p><p class="stih1"> <span class="brojRetka" id="25">25</span>Znaj i razumij:</p><p class="stih1">Od časa kad izađe riječ</p><p class="stih2">‘Neka se vrate</p><p class="stih2">i neka opet sagrade Jeruzalem’</p><p class="stih1">pa do Kneza Pomazanika:</p><p class="stih2">sedam sedmica,</p><p class="stih2">a onda šezdeset i dvije sedmice,</p><p class="stih1">i bit će opet sagrađeni trg i opkop,</p><p class="stih2">i to u teško vrijeme.</p><p class="stih1"> <span class="brojRetka" id="26">26</span>A poslije šezdeset i dvije sedmice</p><p class="stih2">bit će Pomazanik pogubljen,</p><p class="stih2">ali ne za sebe.</p><p class="stih1">Narod jednog kneza koji će doći</p><p class="stih2">razorit će Grad i Svetište:</p><p class="stih1">svršetak im je u propasti,</p><p class="stih2">a do svršetka rat</p><p class="stih2">i određena pustošenja.</p><p class="stih1"> <span class="brojRetka" id="27">27</span>I sklopit će savez s mnogima</p><p class="stih2">za jednu sedmicu:</p><p class="stih1">a u polovici sedmice</p><p class="stih2">prestat će žrtva i prinos:</p><p class="stih1">na vrhu Hrama bit će grozota pustoši</p><p class="stih2">sve do svršetka,</p><p class="stih1">dok se određeno pustošenje</p><p class="stih2">ne obori na pustošnika.«</p></p></p>