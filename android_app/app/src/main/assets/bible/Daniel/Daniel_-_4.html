<h4>Nabukodonozor pripovijeda svoj san</h4><p class="pocetakParagrafa"> <span class="brojRetka" id="1">1</span>Ja, Nabukodonozor, življah mirno u svojoj kući i sretno u svojoj palači,  <span class="brojRetka" id="2">2</span>kad vidjeh sanju koja me uplašila. Utvare i viđenja što su mi se na mom ležaju vrzla po glavi uznemiriše me.  <span class="brojRetka" id="3">3</span>I naredih: neka mi pozovu sve mudrace babilonske da mi kažu što sanja znači.  <span class="brojRetka" id="4">4</span>Dođoše gataoci, čarobnici, zvjezdari i tumači znakova: ja im rekoh svoju sanju, a oni mi ne znadoše reći njezino značenje.  <span class="brojRetka" id="5">5</span>Tada dođe preda me Daniel, koji je nazvan Baltazar prema imenu moga boga, i u komu prebiva duh Boga svetoga. Ja mu pripovjedih svoju sanju:</p><p class="pocetakParagrafa"> <span class="brojRetka" id="6">6</span>»Baltazare, starješino gatalaca, znam da u tebi prebiva duh Boga svetoga i da ti nijedna tajna nije preteška: evo sanje što je imah: daj mi njezino značenje.  <span class="brojRetka" id="7">7</span>Evo viđenja što mi se na postelji vrzlo po glavi:</p><p class="stih1">Pogledam, kad evo jedno stablo</p><p class="stih2">usred zemlje</p><p class="stih2">vrlo veliko.</p><p class="stih1"> <span class="brojRetka" id="8">8</span>Stablo poraste, postade snažno,</p><p class="stih2">visina mu doseže nebo,</p><p class="stih2">vidjelo se s krajeva zemlje.</p><p class="stih1"> <span class="brojRetka" id="9">9</span>Krošnja mu bijaše lijepa, plodovi obilni;</p><p class="stih2">na njemu je bilo hrane za sve,</p><p class="stih1">u njegovoj sjeni počivaše zvijerje poljsko,</p><p class="stih2">na njegovim se granama gnijezdile ptice nebeske</p><p class="stih2">i svako se tijelo hranilo od njega.</p><p class="noviRedak"> </p><p class="stih1"> <span class="brojRetka" id="10">10</span>Ja promatrah viđenja</p><p class="stih2">što su mi se na mojoj postelji vrzla po glavi</p><p class="stih1">kad, evo, Stražar, Svetac, silazi s neba,</p><p class="stih2"> <span class="brojRetka" id="11">11</span>silnim glasom viče:</p><p class="stih1">‘Posijecite stablo,</p><p class="stih2">okrešite mu grane,</p><p class="stih1">počupajte mu lišće,</p><p class="stih2">pobacajte plodove!</p><p class="stih1">Neka se životinje razbjegnu ispod njega</p><p class="stih2">i ptice s grana njegovih!</p><p class="stih1"> <span class="brojRetka" id="12">12</span>U zemlji ostavite panj i korijenje</p><p class="stih2">u gvozdenim i mjedenim okovima,</p><p class="stih2">u travi poljskoj!</p><p class="stih1">Neka ga pere rosa nebeska,</p><p class="stih2">i travu zemaljsku neka dijeli sa zvijerjem poljskim!</p><p class="stih1"> <span class="brojRetka" id="13">13</span>Neka mu se promijeni srce čovječje,</p><p class="stih2">srce životinjsko nek’ mu se dade!</p><p class="stih2">Sedam vremena neka prođe nad njim!</p><p class="stih1"> <span class="brojRetka" id="14">14</span>Tako su presudili Stražari,</p><p class="stih2">tako su odlučili Sveci,</p><p class="stih1">da sve živo upozna</p><p class="stih2">kako Svevišnji ima vlast</p><p class="stih2">nad kraljevstvom ljudskim:</p><p class="stih1">on ga daje kome hoće</p><p class="stih2">i postavlja nad njim najnižega od ljudi!’</p><p class="pocetakParagrafa"> <span class="brojRetka" id="15">15</span>Ovo je sanja što je vidjeh ja, kralj Nabukodonozor. A ti, Baltazare, reci mi njezino značenje, jer mi nijedan od mudraca moga kraljevstva to ne može reći; ti možeš, jer u tebi je duh Boga Svetoga.«</p><p class="noviRedak"> <h4>Daniel tumači san</h4><p class="pocetakParagrafa"> <span class="brojRetka" id="16">16</span>Tada se Daniel, nazvan Baltazar, načas smete i prestraši u svojim mislima. Kralj reče: »Baltazare, ne daj se zbuniti ovom sanjom i njezinim značenjem!« Baltazar odgovori: »Gospodaru moj, ova sanja neka bude tvojim dušmanima i njezino značenje tvojim mrziteljima!  <span class="brojRetka" id="17">17</span>Stablo koje si vidio, veliko i snažno, koje seže sve do neba i vidi se po svoj zemlji,  <span class="brojRetka" id="18">18</span>krošnje lijepe i plodova obilnih na kojem bijaše hrane za sve i pod kojim počiva zvijerje poljsko, a na njegovim se granama gnijezde ptice nebeske:  <span class="brojRetka" id="19">19</span>to si ti, o kralju, koji si velik i moćan, veličina ti se povećala i dosegla do neba, a tvoja vlast do krajeva zemlje.  <span class="brojRetka" id="20">20</span>A što je vidio kralj kako Stražar, Svetac, silazi s neba te govori: ‘Posijecite stablo, raskomadajte ga, no njegov panj i korijenje ostavite u zemlji, u gvozdenim i mjedenim okovima, u travi poljskoj, neka ga pere rosa nebeska i dio neka mu bude sa zvijerjem poljskim dok ne prođe sedam vremena nad njim’ –  <span class="brojRetka" id="21">21</span>ovo je značenje, o kralju, odluka Svevišnjega što će se ispuniti na mom gospodaru kralju:</p><p class="stih1"> <span class="brojRetka" id="22">22</span>Izagnat će te iz društva ljudi</p><p class="stih2">i sa životinjama ćeš poljskim boraviti;</p><p class="stih1">hranit ćeš se travom kao goveda,</p><p class="stih2">tebe će prati rosa nebeska;</p><p class="stih1">sedam će vremena proći nad tobom</p><p class="stih2">dok ne upoznaš</p><p class="stih1">da Svevišnji ima vlast nad kraljevstvom ljudskim</p><p class="stih2">i da ga daje kome on hoće.</p><p class="pocetakParagrafa"> <span class="brojRetka" id="23">23</span>A što se reklo ‘Ostavite panj i korijenje stabla’ – tvoje će se kraljevstvo obnoviti čim spoznaš da Nebesa imaju svu vlast.  <span class="brojRetka" id="24">24</span>Zato, kralju, neka ti bude mio moj savjet: iskupi svoje grijehe pravednim djelima i svoja bezakonja milosrđem prema siromasima, da bi ti potrajala sreća.«</p><p class="noviRedak"> <h4>San se ispunja</h4><p class="pocetakParagrafa"> <span class="brojRetka" id="25">25</span>Sve se to dogodi kralju Nabukodonozoru.  <span class="brojRetka" id="26">26</span>Dvanaest mjeseci kasnije, šetajući babilonskim kraljevskim dvorom,  <span class="brojRetka" id="27">27</span>kralj govoraše: »Nije li to taj veliki Babilon što ga ja sagradih da mi bude kraljevskom prijestolnicom – snagom svoje moći, na slavu svoga veličanstva?«</p><p class="pocetakParagrafa"> <span class="brojRetka" id="28">28</span>Još bijahu te riječi u ustima njegovim kad s neba dođe glas:</p><p class="stih1">»Tebi se objavljuje, kralju Nabukodonozore!</p><p class="stih2">Kraljevstvo ti se oduzelo;</p><p class="stih1"> <span class="brojRetka" id="29">29</span>bit ćeš izagnan iz društva ljudi,</p><p class="stih2">sa životinjama ćeš poljskim boraviti;</p><p class="stih1">hranit ćeš se travom kao goveda,</p><p class="stih2">i sedam će vremena proći nad tobom</p><p class="stih1">dok ne spoznaš</p><p class="stih2">da Svevišnji ima vlast nad kraljevstvom ljudskim,</p><p class="stih2">i da ga on daje kome hoće.«</p><p class="pocetakParagrafa"> <span class="brojRetka" id="30">30</span>I smjesta se riječ izvrši na Nabukodonozoru: bî izagnan iz društva ljudi, jeđaše travu kao goveda, prala ga rosa nebeska; vlasi mu narastoše poput orlova perja, a njegovi nokti kao ptičje pandže.</p><p class="noviRedak"> <h4>Nabukodonozor izliječen</h4><p class="pocetakParagrafa"> <span class="brojRetka" id="31">31</span>»Pošto se navršiše određeni dani, ja, Nabukodonozor, podigoh oči prema nebu, razum mi se vrati,</p><p class="stih1">tada blagoslovih Svevišnjega</p><p class="stih2">hvaleći i uzvisujući onoga koji živi dovijeka:</p><p class="stih1">njegovo je kraljevstvo – kraljevstvo vječno,</p><p class="stih2">njegova je vlast za sva pokoljenja.</p><p class="stih1"> <span class="brojRetka" id="32">32</span>Stanovnici zemlje – upravo kao da ih i nema:</p><p class="stih2">po svojoj volji postupa on s vojskom nebeskom</p><p class="stih2">i sa žiteljima zemaljskim.</p><p class="stih1">Nitko ne može zaustaviti njegovu ruku</p><p class="stih2">ili mu kazati: ‘Što to radiš?’</p><p class="pocetakParagrafa"> <span class="brojRetka" id="33">33</span>U isti čas razum mi se vrati, i na slavu moje kraljevske časti vrati mi se veličanstvo i sjaj; moji me savjetnici i velikaši potražiše, bih uspostavljen u kraljevsku čast i moja veličina još poraste.  <span class="brojRetka" id="34">34</span>Sada ja, Nabukodonozor,</p><p class="stih2">hvalim, uzvisujem i slavim Kralja nebeskoga,</p><p class="stih2">čija su sva djela istina, svi putovi pravda</p><p class="stih2">i koji može poniziti one koji hode u oholosti.«</p></p></p></p>