<h2>VELIKO VIĐENJE</h2><h3>VRIJEME GNJEVA</h3><h4>Čovjek u lanenim haljinama</h4><p class="pocetakParagrafa"> <span class="brojRetka" id="1">1</span>Treće godine Kira, kralja perzijskoga, Danielu, prozvanome Baltazar, bî objavljena riječ – riječ istinita: velik rat. On je nastojao razumjeti riječ, i razumijevanje bî mu dano u viđenju.</p><p class="pocetakParagrafa"> <span class="brojRetka" id="2">2</span>U te dane ja, Daniel, žalovao sam tri sedmice:  <span class="brojRetka" id="3">3</span>nisam jeo tečnih jela; meso ni vino nije ulazilo u moja usta i nisam se mazao uljem dok ne prođoše te tri sedmice.  <span class="brojRetka" id="4">4</span>Dvadeset i četvrtoga dana prvog mjeseca bijah na obali velike rijeke Tigrisa;  <span class="brojRetka" id="5">5</span>podigoh oči da vidim, i gle:</p><p class="stih1">Čovjek odjeven u lanene haljine,</p><p class="stih2">oko pasa mu pojas od zlata ofirskoga,</p><p class="stih1"> <span class="brojRetka" id="6">6</span>tijelo mu poput krizolita,</p><p class="stih2">lice kao munja,</p><p class="stih1">oči kao baklje ognjene,</p><p class="stih2">ruke i noge poput mjedi uglađene,</p><p class="stih2">zvuk riječi njegovih kao žamor mnoštva.</p><p class="pocetakParagrafa"> <span class="brojRetka" id="7">7</span>Jedini ja, Daniel, gledah ovo viđenje, ljudi koji bijahu sa mnom ne vidješe ga, ali ih spopade silan strah te pobjegoše da se sakriju.  <span class="brojRetka" id="8">8</span>Ostadoh sam gledajući to veliko viđenje; onemoćah, lice mi problijedje, iznakazi se, snaga me ostavi.</p><p class="pocetakParagrafa"> <span class="brojRetka" id="9">9</span>Začuh glas njegovih riječi, i kad razabrah glas, onesvijestih se i padoh licem na zemlju.  <span class="brojRetka" id="10">10</span>I gle: ruka me dotače i pomože mi da se uprem na koljena i na dlanove.  <span class="brojRetka" id="11">11</span>On mi reče: »Daniele, miljeniče, pripazi na riječi koje ću ti kazati! Ustani, jer ja sam evo k tebi poslan.« To reče, a ja ustadoh dršćući.</p><p class="pocetakParagrafa"> <span class="brojRetka" id="12">12</span>I kaza mi: »Ne boj se, Daniele, jer od prvoga dana kad si odlučio da se poniziš pred svojim Bogom da bi razumio, tvoje su riječi uslišane i ja sam došao zbog tvojih riječi.  <span class="brojRetka" id="13">13</span>Knez kraljevstva perzijskoga protivio mi se dvadeset i jedan dan, ali Mihael, jedan od prvih knezova, dođe mi u pomoć. Ostavih ga nasuprot knezu perzijskome,  <span class="brojRetka" id="14">14</span>a ja dođoh da ti kažem što će zadesiti tvoj narod na svršetku danâ. Jer još će jedno viđenje biti za one dane.«</p><p class="noviRedak"> <h4>Anđeo hrabri Daniela</h4><p class="pocetakParagrafa"> <span class="brojRetka" id="15">15</span>Pošto mi to reče, ja oborih pogled na zemlju, bez riječi.  <span class="brojRetka" id="16">16</span>I gle: onaj, sličan sinu čovječjem dotače se mojih usana. Otvorih usta da govorim te rekoh onome koji stajaše preda mnom: »Gospodaru moj, zbog ovog viđenja obuzeše me tjeskobe i onemoćah.  <span class="brojRetka" id="17">17</span>I kako će sluga Gospodina svoga govoriti s Gospodinom kad posve onemoćah i dah me ostavi?«  <span class="brojRetka" id="18">18</span>Tada me se opet dotače onaj što bijaše kao čovjek te me okrijepi.  <span class="brojRetka" id="19">19</span>On reče: »Ne boj se, miljeniče! Mir tebi! Budi jak! Ohrabri se!« I dok mi to govoraše, ja se ohrabrih pa rekoh: »Govori, Gospodine, jer si me ohrabrio!«</p><p class="pocetakParagrafa"> <span class="brojRetka" id="20">20</span>Tada će on: »Znaš li zašto sam došao k tebi? Sad ću se vratiti da se borim protiv kneza Perzije; a čim svršim, doći će knez Grčke.  <span class="brojRetka" id="21">21</span>Ali ću ti prije otkriti što je zapisano u Knjizi istine. Nema nikoga tko bi se sa mnom protiv njih borio, osim Mihaela, kneza vašega,</p><p class="noviRedak"> </p></p>