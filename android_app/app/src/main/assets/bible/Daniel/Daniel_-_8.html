<h2>DANIELOVO VIĐENJE: OVAN I JARAC</h2><h4>Borba ovna i jarca</h4><p class="pocetakParagrafa"> <span class="brojRetka" id="1">1</span>Treće godine kralja Baltazara ukaza se meni, Danielu, viđenje poslije onoga koje mi se ukazalo prije.  <span class="brojRetka" id="2">2</span>Gledah viđenje, i dok gledah, nađoh se u Šušanu, čvrstu gradu u pokrajini Elamu; i u viđenju se vidjeh na rijeci Ulaju.  <span class="brojRetka" id="3">3</span>Podigoh oči, i gle: ovan stajaše kraj rijeke. Imaše dva roga: oba roga visoka, no jedan viši nego drugi, a onaj viši narastao poslije.  <span class="brojRetka" id="4">4</span>Gledah kako ovan bode na zapad, na sjever i jug. Nijedna mu se životinja ne mogaše oprijeti, ništa mu ne mogaše izbjeći. Činio je što je htio, osilio se.</p><p class="pocetakParagrafa"> <span class="brojRetka" id="5">5</span>Dok sam promatrao, gle: jarac dolazi sa zapada povrh sve zemlje, ne dodirujući tla; jarac imaše silan rog među očima.  <span class="brojRetka" id="6">6</span>Približi se dvorogom ovnu kojega bijah vidio gdje stoji kraj rijeke i potrča na njega u svoj žestini svoje snage.  <span class="brojRetka" id="7">7</span>Vidjeh kako se približi ovnu: bijesno udari na ovna i slomi mu oba roga, a ovan nije imao snage da mu se opre; obori ga jarac na zemlju i stade ga nogama gaziti; nikoga ne bijaše da spasi ovna.  <span class="brojRetka" id="8">8</span>Jarac osili veoma, ali kad osili, veliki se rog slomi, a na njegovu mjestu izrastoše četiri velika roga prema četiri vjetra nebeska.</p><p class="noviRedak"> <h4>Mali rog</h4><p class="pocetakParagrafa"> <span class="brojRetka" id="9">9</span>Iz jednoga od njih izbi malen rog, ali taj silno poraste prema jugu i istoku, prema Divoti.  <span class="brojRetka" id="10">10</span>On poraste sve do Nebeske vojske, obori na zemlju neke iz Vojske i od zvijezda pa ih zgazi nogama.  <span class="brojRetka" id="11">11</span>Poraste sve do Zapovjednika Vojske, oduze mu svagdašnju žrtvu i razori mu njegovo sveto mjesto.  <span class="brojRetka" id="12">12</span>Vojska se digla na žrtvu svagdašnju zbog opačine, na zemlju oborila istinu i uspje u svemu što činjaše.</p><p class="noviRedak"> <h4>Trajanje kušnjâ</h4><p class="pocetakParagrafa"> <span class="brojRetka" id="13">13</span>Tada čuh gdje jedan Svetac govori, a drugi Svetac upita onoga koji govoraše: »Dokle će trajati ovo viđenje o svagdašnjoj žrtvi i o opačini što pustoši i gazi Svetište i Vojsku?«  <span class="brojRetka" id="14">14</span>Odgovori: »Još dvije tisuće i tri stotine večeri i jutara; tada će Svetište biti očišćeno.«</p><p class="noviRedak"> <h4>Tumačenje viđenja</h4><p class="pocetakParagrafa"> <span class="brojRetka" id="15">15</span>Kad sam ja, Daniel, gledajući ovo viđenje, tražio da ga razumijem, gle, preda me stade kao neki čovjek.  <span class="brojRetka" id="16">16</span>Začuh glas čovječji gdje viče preko Ulaja: »Gabriele, objasni mu to viđenje!«  <span class="brojRetka" id="17">17</span>On pođe onamo gdje stajah i kad mi se približi, strah me obuze i padoh na lice. On mi reče: »Sine čovječji, razumij: jer ovo je viđenje za vrijeme posljednje.«  <span class="brojRetka" id="18">18</span>On još govoraše, a ja se onesvijestih, padoh na zemlju. On me dotače i uspravi na mom mjestu.  <span class="brojRetka" id="19">19</span>I reče: »Evo, kazat ću ti što će doći na kraju gnjeva, najavljeni svršetak.  <span class="brojRetka" id="20">20</span>Ovan što si ga vidio – njegova dva roga – to su kraljevi Medije i Perzije.  <span class="brojRetka" id="21">21</span>Rutavi jarac jest kralj Grčke; veliki rog među njegovim očima jest prvi kralj;  <span class="brojRetka" id="22">22</span>slomljeni rog i četiri roga što izbiše na njegovu mjestu, to su četiri kraljevstva što će izići iz njegova naroda, ali neće imati njegovu moć.</p><p class="stih1"> <span class="brojRetka" id="23">23</span>I potkraj njihova kraljevanja,</p><p class="stih2">kad bezakonici navrše mjeru,</p><p class="stih2">ustat će kralj, drzak i lukav.</p><p class="stih1"> <span class="brojRetka" id="24">24</span>Njegova će moć porasti, ali ne svojom snagom;</p><p class="stih2">nesmiljeno će pustošiti,</p><p class="stih1">uspijevat će u svojim pothvatima,</p><p class="stih2">zatirat’ junake</p><p class="stih2">i narod Svetaca.</p><p class="stih1"> <span class="brojRetka" id="25">25</span>Zbog njegove lukavosti</p><p class="stih2">prijevara će uspijevati u njegovoj ruci.</p><p class="stih1">On će se uznijeti u svome srcu,</p><p class="stih2">iz čista mira upropastit će mnoge.</p><p class="stih1">Suprotstavit će se Knezu nad knezovima,</p><p class="stih2">ali će – ne rukom – biti skršen.</p><p class="stih1"> <span class="brojRetka" id="26">26</span>Viđenje o večerima i jutrima o kojem je bilo govora istinito je;</p><p class="stih2">no ti ga zapečati, jer je za daleke dane.«</p><p class="pocetakParagrafa"> <span class="brojRetka" id="27">27</span>Tada ja, Daniel, obnemogoh i bijah bolestan više dana. Zatim ustadoh da vršim kraljevske poslove. Bijah smeten zbog viđenja, no nitko to nije dokučio.</p></p></p></p>