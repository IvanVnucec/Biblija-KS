<h2>DANIEL NA KRALJEVSKOM DVORU U BABILONU</h2><p class="pocetakParagrafa"> <span class="brojRetka" id="1">1</span>Treće godine kraljevanja Jojakima, kralja Judeje, dođe Nabukodonozor, kralj Babilona, na Jeruzalem te ga opsjede.  <span class="brojRetka" id="2">2</span>Gospodin mu dade u ruke Jojakima, kralja judejskog, i dio predmeta iz doma Božjega; on ih dopremi u zemlju Šinear i pohrani predmete u riznici svojih bogova.</p><p class="noviRedak"> <h4>Danielovo obrazovanje</h4><p class="pocetakParagrafa"> <span class="brojRetka" id="3">3</span>Kralj naredi Ašfenazu, starješini svojih dvorjanika, da dovede od Izraelaca nekoliko dječaka kraljevskoga ili velikaškog roda:  <span class="brojRetka" id="4">4</span>neka budu bez nedostatka, lijepi, vrsni u svakoj mudrosti, dobro poučeni i bistri, prikladni da stoje na kraljevu dvoru; Ašfenaz neka ih nauči pismu i jeziku Kaldejaca.  <span class="brojRetka" id="5">5</span>Kralj im odredi dnevni obrok od kraljevskih jela i od vina sa svoga stola. Neka se odgajaju tri godine, a poslije toga imali bi stajati pred kraljem.  <span class="brojRetka" id="6">6</span>Među njima bijahu Judejci: Daniel, Hananija, Mišael i Azarja.  <span class="brojRetka" id="7">7</span>Dvorjanički starješina nadjene im imena: Daniel će se zvati Baltazar, Hananija Šadrak, Mišael Mešak, Azarja Abed Nego.</p><p class="noviRedak"> <h4>Danielova vjernost Zakonu</h4><p class="pocetakParagrafa"> <span class="brojRetka" id="8">8</span>Daniel je u srcu odlučio da se neće okaljati kraljevim jelima i vinom s njegova stola, pa zamoli dvorjaničkog starješinu da ga poštedi te se ne okalja.  <span class="brojRetka" id="9">9</span>Bog dade Danielu te nađe dobrohotnost i smilovanje u dvorjaničkog starješine.  <span class="brojRetka" id="10">10</span>Starješina reče Danielu: »Bojim se svoga gospodara kralja; on vam je odredio jelo i pilo, pa ako vidi da su vam lica mršavija nego u drugih dječaka vaše dobi, ja ću zbog vas biti kriv pred kraljem.«  <span class="brojRetka" id="11">11</span>Tada reče Daniel čuvaru koga bijaše dvorjanički starješina odredio Danielu, Hananiji, Mišaelu i Azarji:  <span class="brojRetka" id="12">12</span>»Molim te, pokušaj sa svojim slugama deset dana: neka nam se daje povrće za jelo i voda za pilo.  <span class="brojRetka" id="13">13</span>Vidjet ćeš onda kakvi ćemo biti mi a kakvi dječaci koji jedu od kraljevih jela, pa učini sa svojim slugama po onome što budeš vidio.«  <span class="brojRetka" id="14">14</span>On pristade i stavi ih na kušnju deset dana.  <span class="brojRetka" id="15">15</span>A nakon deset dana oni bijahu ljepši i ugojeniji nego svi dječaci koji jeđahu od kraljevih jela.  <span class="brojRetka" id="16">16</span>Od tada čuvar dokinu njihova jela i obrok vina što su imali piti te im davaše povrća.</p><p class="noviRedak"> <h4>U kraljevskoj službi</h4><p class="pocetakParagrafa"> <span class="brojRetka" id="17">17</span>Ovoj četvorici dječaka dade Bog znanje i razumijevanje svih knjiga i mudrosti. Daniel razumijevaše viđenja i sne.  <span class="brojRetka" id="18">18</span>Pošto se navršilo vrijeme određeno od kralja da mu ih dovedu, dvorjanički starješina uvede ih pred Nabukodonozora.  <span class="brojRetka" id="19">19</span>Kralj razgovaraše s njima i među svima ne nađe se nijedan kao Daniel, Hananija, Mišael i Azarja. I tako oni ostadoše pred kraljem.  <span class="brojRetka" id="20">20</span>I u svemu mudrom i umnom o čemu ih ispitivaše kralj nađe da su deset puta vrsniji od svih čarobnika i gatalaca što ih bijaše u svem njegovu kraljevstvu.  <span class="brojRetka" id="21">21</span>Daniel ostade ondje do prve godine kralja Kira.</p></p></p></p>