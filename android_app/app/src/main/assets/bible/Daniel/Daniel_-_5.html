<h2>BALTAZAROVA GOZBA</h2><h4>Oskvrnuće svetog suđa</h4><p class="pocetakParagrafa"> <span class="brojRetka" id="1">1</span>Kralj Baltazar priredi veliku gozbu tisući svojih velikaša; s njima je pio vino.  <span class="brojRetka" id="2">2</span>Opijen vinom, Baltazar naredi da se donese zlatno i srebrno suđe koje njegov otac Nabukodonozor bijaše oteo iz jeruzalemskog Svetišta, pa da iz njega pije kralj, njegovi velikaši, njegove žene i suložnice.  <span class="brojRetka" id="3">3</span>Donesoše, dakle, zlatno i srebrno suđe oteto iz Božjega doma u Jeruzalemu i stadoše piti iz njega kralj i njegovi velikaši, njegove žene i suložnice.  <span class="brojRetka" id="4">4</span>Pili su vino i slavili svoje bogove od zlata i srebra, mjedi i željeza, drva i kamena.</p><p class="noviRedak"> <h4>Tajanstvena ruka</h4><p class="pocetakParagrafa"> <span class="brojRetka" id="5">5</span>Iznenada se pojaviše prsti čovječje ruke koji stadoše pisati, nasuprot velikom svijećnjaku, po okrečenu zidu kraljevskog dvora, i kralj vidje dlan ruke koja pisaše.  <span class="brojRetka" id="6">6</span>Kralj problijedje, misli ga uznemiriše, zglobovi njegovih kukova popustiše i koljena mu stadoše udarati jedno o drugo.  <span class="brojRetka" id="7">7</span>Glasno dozva čarobnike, zvjezdare i gataoce. I reče kralj mudracima babilonskim: »Tko pročita ovo pismo i otkrije mi njegov smisao, bit će obučen u grimiz, oko vrata nosit će zlatan lanac i bit će treći u kraljevstvu.«  <span class="brojRetka" id="8">8</span>Pristupe svi mudraci kraljevi, ali ne mogoše pročitati pismo niti mu otkriti značenje.  <span class="brojRetka" id="9">9</span>Kralj se Baltazar zbog toga silno uplaši, problijedje, a njegovi velikaši ostadoše zbunjeni.</p><p class="noviRedak"> <h4>Kraljičin savjet</h4><p class="pocetakParagrafa"> <span class="brojRetka" id="10">10</span>Kraljica, čuvši riječi kralja i velikaša, uđe u gozbenu dvoranu i reče: »Kralju, živ bio dovijeka! Neka se tvoje misli ne uznemiruju i tvoje lice neka ne blijedi!  <span class="brojRetka" id="11">11</span>Ima u tvome kraljevstvu čovjek u kome prebiva duh Boga Svetoga. Još za vremena tvoga oca nađe se u njemu svjetlo, razum i mudrost slična mudrosti bogova. I zato ga kralj Nabukodonozor, otac tvoj, imenova starješinom čarobnika, gatalaca, zvjezdara i mudraca.  <span class="brojRetka" id="12">12</span>Budući da se u tom Danielu – koga kralj bijaše nazvao Baltazarom – našao duh izvanredan, znanje, bistrina, vještina da tumači sanje, da rješava zagonetke i da razrješuje teškoće, pozovi stoga Daniela i on će ti kazati značenje.«</p><p class="noviRedak"> <h4>Daniel pred kraljem</h4><p class="pocetakParagrafa"> <span class="brojRetka" id="13">13</span>Dovedoše Daniela pred kralja, a kralj ga upita: »Jesi li ti Daniel, jedan od izgnanika judejskih koje dovede iz Judeje kralj moj otac?  <span class="brojRetka" id="14">14</span>Čujem da duh Božji prebiva na tebi i da je u tebi svjetlo, razum i mudrost izvanredna.  <span class="brojRetka" id="15">15</span>Dovedoše mi mudrace i čarobnike da pročitaju ovo pismo i da mi reknu njegovo značenje, ali oni nisu kadri otkriti mi njegov smisao.  <span class="brojRetka" id="16">16</span>A čujem da si ti kadar dati tumačenja i da razrješuješ teškoće. Ako si, dakle, kadar pročitati ovo pismo i reći mi njegovo značenje, bit ćeš odjeven u grimiz i nosit ćeš zlatan lanac oko vrata i bit ćeš treći u kraljevstvu.«</p><p class="noviRedak"> <h4>Danielov govor</h4><p class="pocetakParagrafa"> <span class="brojRetka" id="17">17</span>Daniel prihvati riječ i odgovori kralju: »Tvoji darovi neka ti ostanu, i svoje poklone daj drugima! A ja ću pročitati ovo pismo kralju i kazat ću mu njegovo značenje.  <span class="brojRetka" id="18">18</span>O kralju, Bog je svevišnji dao kraljevstvo, veličinu, veličanstvo i slavu Nabukodonozoru, ocu tvome.  <span class="brojRetka" id="19">19</span>Zbog veličine koju mu bijaše dao drhtahu od straha pred njim narodi, plemena i jezici: on ubijaše po svojoj volji, ostavljaše na životu koga je htio, uzdizaše koga je htio, ponizivaše koga je htio.  <span class="brojRetka" id="20">20</span>No kad mu se srce uzdiglo i duh uzobijestio do drskosti, tada bî oboren sa svoga kraljevskog prijestolja i slava mu bijaše oduzeta.  <span class="brojRetka" id="21">21</span>Bi izagnan iz ljudskog društva i srce mu posta slično životinjskom: prebivaše s divljim magarcima; poput goveda jeđaše travu; nebeska je rosa prala njegovo tijelo, dok ne spozna da svevišnji Bog ima vlast nad kraljevstvom ljudskim i stavlja mu na čelo onoga koga on hoće.  <span class="brojRetka" id="22">22</span>No ti, Baltazare, sine njegov, nisi ponizio srce svoje, iako si znao sve ovo:  <span class="brojRetka" id="23">23</span>ti si se podigao protiv Gospoda nebeskoga, dao si da ti donesu suđe iz njegova Doma i pili ste vino iz njega ti, tvoji velikaši, tvoje žene i tvoje suložnice, hvaleći bogove od zlata i srebra, od mjedi i željeza, od drva i kamena, koji ne vide, ne čuju niti razumiju, a nisi dao slavu Bogu koji u svojoj ruci drži dah tvoj i sve tvoje putove.  <span class="brojRetka" id="24">24</span>I zato on posla ovu ruku koja napisa ovo pismo.«</p><p class="noviRedak"> <h4>Tumačenje pisma</h4><p class="pocetakParagrafa"> <span class="brojRetka" id="25">25</span>»A evo što je napisano: Mene, Mene, Tekel, Parsin.  <span class="brojRetka" id="26">26</span>A te riječi znače: Mene: izmjerio je Bog tvoje kraljevstvo i učinio mu kraj;  <span class="brojRetka" id="27">27</span>Tekel: bio si vagnut na tezulji i nađen si prelagan;  <span class="brojRetka" id="28">28</span>Parsin: razdijeljeno je tvoje kraljevstvo i predano Medijcima i Perzijancima.«</p><p class="noviRedak"> <h4>Ispunjenje proročanstva</h4><p class="pocetakParagrafa"> <span class="brojRetka" id="29">29</span>Tada Baltazar naredi da Daniela obuku u grimiz, da mu oko vrata objese zlatan lanac i da ga proglase trećim u kraljevstvu.</p><p class="pocetakParagrafa"> <span class="brojRetka" id="30">30</span>Iste te noći kaldejski kralj Baltazar bî ubijen.</p></p></p></p></p></p></p>