<h4>Uskrsnuće i plaća</h4><p class="pocetakParagrafa"> <span class="brojRetka" id="1">1</span>»U ono će vrijeme ustati Mihael, veliki knez koji štiti sinove tvog naroda. Bit će to vrijeme tjeskobe kakve ne bijaše otkako je ljudi pa do toga vremena. U ono vrijeme tvoj će se narod spasiti – svi koji se nađu zapisani u Knjizi.</p><p class="pocetakParagrafa"> <span class="brojRetka" id="2">2</span>Tada će se probuditi mnogi koji snivaju u prahu zemljinu; jedni za vječni život, drugi za sramotu, za vječnu gadost.  <span class="brojRetka" id="3">3</span>Umnici će blistati kao sjajni nebeski svod, i koji su mnoge učili pravednosti, kao zvijezde navijeke, u svu vječnost.«</p><p class="noviRedak"> <h4>Zapečaćeno proročanstvo</h4><p class="pocetakParagrafa"> <span class="brojRetka" id="4">4</span>»A ti, Daniele, drži u tajnosti ove riječi i zapečati ovu knjigu do vremena svršetka! Mnogi će tumarati, i bezakonja će rasti.«</p><p class="pocetakParagrafa"> <span class="brojRetka" id="5">5</span>Ja, Daniel, pogledah, kad eno: druga dvojica stajahu jedan s jedne, drugi s druge strane rijeke.  <span class="brojRetka" id="6">6</span>Jedan upita čovjeka odjevena u lanene haljine koji stajaše iznad vodâ rijeke: »Kada će doći kraj tim čudesima?«  <span class="brojRetka" id="7">7</span>Začuh čovjeka odjevena u lanene haljine, koji stajaše iznad vodâ rijeke; on podiže k nebu desnicu i ljevicu, kunući se Vječno živim: »Nakon jednog vremena, dva vremena i pola vremena – kada dođe kraj rasulu snage svetoga naroda – sve će se to svršiti.«</p><p class="pocetakParagrafa"> <span class="brojRetka" id="8">8</span>Ja slušah, ali ne razumjeh, pa upitah: »Gospodaru, kako će to svršiti?«  <span class="brojRetka" id="9">9</span>On reče: »Idi, Daniele, ove su riječi tajne i zapečaćene do vremena svršetka.  <span class="brojRetka" id="10">10</span>Mnogi će se očistiti, ubijeliti i prokušati; a bezbožnici će i dalje biti bezbožni; bezbožnici se neće urazumjeti, a umnici će razumjeti.  <span class="brojRetka" id="11">11</span>Od časa kad bude dokinuta svagdašnja žrtva i postavljena grozota pustoši: tisuću dvjesta i devedeset dana.  <span class="brojRetka" id="12">12</span>Blago onomu koji dočeka i dosegne tisuću trista trideset i pet dana!  <span class="brojRetka" id="13">13</span>A ti idi i otpočini; ustat ćeš da primiš svoju baštinu na kraju danâ.«</p></p>