<h2>DANIELOV SAN</h2><h4>Četiri nemani</h4><p class="pocetakParagrafa"> <span class="brojRetka" id="1">1</span>Prve godine Baltazara, kralja babilonskoga, usni Daniel san: utvare mu se na postelji vrzle glavom. Sažeto zapisa što je usnio.  <span class="brojRetka" id="2">2</span>Kazivaše ovako:</p><p class="pocetakParagrafa">Noću u viđenju pogledah, kad eno: četiri vjetra nebeska uzbibaše veliko more.  <span class="brojRetka" id="3">3</span>Četiri goleme nemani iziđoše iz mora, svaka drukčija.  <span class="brojRetka" id="4">4</span>Prva bijaše kao lav, a krila joj orlovska. Dok je promatrah, krila joj se iščupaše, diže se ona sa zemlje i uspravi na noge kao čovjek, i bijaše joj dano srce čovječje.  <span class="brojRetka" id="5">5</span>Kad eno druga neman: gle, sasvim drukčija: kao medvjed, s jedne strane uspravljena, tri joj rebra u raljama, među zubima. I bijaše joj rečeno: »Ustani, nažderi se mesa!«  <span class="brojRetka" id="6">6</span>Gledah dalje, i evo: treća neman kao leopard, na leđima joj četiri ptičja krila: imaše četiri glave, i dana joj je moć.  <span class="brojRetka" id="7">7</span>Zatim, u noćnim viđenjima, pogledah, kad eno: četvrta neman, strahovita, užasna, izvanredno snažna: imaše velike gvozdene zube; ona žderaše, mrvljaše, a što preostade, gazila je nogama. Razlikovala se od prijašnjih nemani i imaše deset rogova.  <span class="brojRetka" id="8">8</span>Promatrah joj rogove, i gle: među njima poraste jedan mali rog; i pred tim se rogom iščupaše tri prijašnja roga. I gle, na tome rogu oči kao oči čovječje i usta koja govorahu velike hule.</p><h4>Pradavni sudi nemanima</h4><p class="stih2"> <span class="brojRetka" id="9">9</span>Gledao sam:</p><p class="stih1">Prijestolja bjehu postavljena</p><p class="stih2">i Pradavni sjede.</p><p class="stih1">Odijelo mu bijelo poput snijega;</p><p class="stih2">vlasi na glavi kao čista vuna.</p><p class="stih1">Njegovo prijestolje kao plamenovi ognjeni</p><p class="stih2">i točkovi kao žarki oganj.</p><p class="stih1"> <span class="brojRetka" id="10">10</span>Rijeka ognjena tekla,</p><p class="stih2">izvirala ispred njega.</p><p class="stih1">Tisuću tisuća služahu njemu,</p><p class="stih2">mirijade stajahu pred njim.</p><p class="stih1">Sud sjede,</p><p class="stih2">knjige se otvoriše.</p><p class="pocetakParagrafa"> <span class="brojRetka" id="11">11</span>Ja gledah tada, zbog buke velikih hula što ih govoraše rog, i dok gledah, neman bî ubijena, njezino tijelo raskomadano i predano ognju.  <span class="brojRetka" id="12">12</span>Ostalim nemanima vlast bî oduzeta, ali im duljina života bî na jedno vrijeme i rok.</p><h4>Vlast svijeta predana Sinu čovječjemu</h4><p class="stih1"> <span class="brojRetka" id="13">13</span>Gledah u noćnim viđenjima</p><p class="stih2">i gle, na oblacima nebeskim dolazi</p><p class="stih2">kao Sin čovječji.</p><p class="stih1">On se približi Pradavnome</p><p class="stih2">i dovedu ga k njemu.</p><p class="stih1"> <span class="brojRetka" id="14">14</span>Njemu bî predana vlast,</p><p class="stih2">čast i kraljevstvo,</p><p class="stih2">da mu služe svi narodi, plemena i jezici.</p><p class="stih1">Vlast njegova vlast je vječna</p><p class="stih2">i nikada neće proći,</p><p class="stih2">kraljevstvo njegovo neće propasti.</p><p class="noviRedak"> <h4>Anđeo tumači viđenje</h4><p class="pocetakParagrafa"> <span class="brojRetka" id="15">15</span>Meni, Danielu, smete se zbog toga sav duh, viđenja mi se vrzoše glavom, svega me prestraviše.  <span class="brojRetka" id="16">16</span>Pristupih jednome od onih koji stajahu ondje i zamolih ga da mi rekne istinu o svemu tome. On mi odgovori i kaza mi značenje:</p><p class="pocetakParagrafa"> <span class="brojRetka" id="17">17</span>»One četiri goleme nemani jesu četiri kralja koji će se dići na zemlji.  <span class="brojRetka" id="18">18</span>Ali će od njih kraljevstvo preuzeti Sveci Svevišnjega i oni će ga posjedovati za vijeke vjekova.«</p><p class="pocetakParagrafa"> <span class="brojRetka" id="19">19</span>Zaželjeh tada saznati istinu o četvrtoj nemani, onoj koja se razlikovaše od svih drugih, bila izvanredno strašna, imala gvozdene zube i mjedene pandže i koja je žderala i mrvila i nogama gazila što preostajaše;  <span class="brojRetka" id="20">20</span>i o deset rogova što bijahu na njezinoj glavi, i o drugom rogu koji poraste dok tri prva otpadoše – o rogu koji imaše oči i usta što govorahu velike hule i koji bijaše veći nego drugi rogovi.  <span class="brojRetka" id="21">21</span>I gledao sam kako ovaj rog ratuje protiv Svetaca te ih nadvladava,  <span class="brojRetka" id="22">22</span>dok ne dođe Pradavni, koji dosudi pravdu Svecima Svevišnjega, i dok ne dođe vrijeme kad Sveci zaposjedoše kraljevstvo.  <span class="brojRetka" id="23">23</span>On reče:</p><p class="stih1">»Četvrta neman</p><p class="stih2">bit će četvrto kraljevstvo na zemlji,</p><p class="stih2">različito od svih kraljevstava.</p><p class="stih1">Progutat će svu zemlju,</p><p class="stih2">zgazit’ je i smrviti.</p><p class="stih1"> <span class="brojRetka" id="24">24</span>A deset rogova:</p><p class="stih1">Od ovoga kraljevstva</p><p class="stih2">nastat će deset kraljeva,</p><p class="stih1">a iza njih će se podići jedan drugi</p><p class="stih2">različit od onih prvih –</p><p class="stih2">i oborit će tri kralja.</p><p class="stih1"> <span class="brojRetka" id="25">25</span>On će huliti na Svevišnjega,</p><p class="stih2">zatirati Svece Svevišnjega;</p><p class="stih1">pomišljat će da promijeni blagdane i Zakon,</p><p class="stih2">i Sveci će biti predani u njegove ruke</p><p class="stih2">na jedno vrijeme i dva vremena i polovinu vremena.</p><p class="stih1"> <span class="brojRetka" id="26">26</span>Tada će sjesti Sud, vlast mu oduzeti,</p><p class="stih2">razoriti, sasvim uništiti.</p><p class="stih1"> <span class="brojRetka" id="27">27</span>A kraljevstvo, vlast i veličanstvo</p><p class="stih2">pod svim nebesima</p><p class="stih2">dat će se puku Svetaca Svevišnjega.</p><p class="stih1">Kraljevstvo njegovo kraljevstvo je vječno,</p><p class="stih2">i sve vlasti služit će mu i pokoravati se njemu.«</p><p class="pocetakParagrafa"> <span class="brojRetka" id="28">28</span>Ovdje se završava izvještaj. Ja, Daniel, bijah vrlo potresen u svojim mislima i lice mi problijedje, ali sve ovo sačuvah u srcu svojemu.</p></p>