<h2>DANIEL I BELOVI SVEĆENICI</h2><h4>Daniel se ne klanja Belu</h4><p class="pocetakParagrafa"> <span class="brojRetka" id="1">1</span>Kralj Astijag bî pridružen svojim ocima, a naslijedi ga Kir Perzijanac.  <span class="brojRetka" id="2">2</span>Daniel življaše kod kralja, koji ga poštivaše više nego bilo kojega od svojih prijatelja.  <span class="brojRetka" id="3">3</span>A imali su u Babilonu kumira imenom Bela i prinosili mu svaki dan po dvanaest artaba najboljeg brašna, četrdeset ovaca i šest metreta vina.  <span class="brojRetka" id="4">4</span>I kralj ga je štovao i svaki dan išao da mu se klanja. A Daniel se klanjaše svome Bogu.  <span class="brojRetka" id="5">5</span>Stoga mu reče kralj: »Zašto se ti ne klanjaš Belu?« On odgovori: »Jer ne štujem rukotvorenih kumira, nego Boga živoga, koji stvori nebo i zemlju i koji gospodari svakim tijelom!«  <span class="brojRetka" id="6">6</span>Tada će kralj: »Ti, dakle, misliš da Bel nije živi bog? Zar ne vidiš što sve pojede i popije svaki dan?«  <span class="brojRetka" id="7">7</span>I reče Daniel smiješeći se: »Ne varaj se, kralju; iznutra je od gline, izvana od mjedi; nikada taj još nije ni jeo ni pio.«</p><p class="pocetakParagrafa"> <span class="brojRetka" id="8">8</span>Kralj, bijesan, dozva Belove svećenike te im reče: »Ako mi ne reknete tko jede ovu hranu, umrijet ćete; no ako dokažete da to Bel jede, umrijet će Daniel što pogrdi Bela.«  <span class="brojRetka" id="9">9</span>I reče Daniel kralju: »Neka bude po tvojoj riječi!« A svećenika Belovih bijaše sedamdeset, ne brojeći žene i djecu.</p><p class="pocetakParagrafa"> <span class="brojRetka" id="10">10</span>Kralj tako uđe s Danielom u hram Belov.  <span class="brojRetka" id="11">11</span>Svećenici mu Belovi rekoše: »Mi ćemo izići, a ti, o kralju, naredi da se postave jela i donese miješano vino: zatim zaključaj vrata i zapečati ih svojim prstenom; ako ujutro dođeš i ne nađeš da je Bel sve pojeo, neka umremo – mi ili Daniel, naš klevetnik.«</p><p class="pocetakParagrafa"> <span class="brojRetka" id="12">12</span>Nisu se bojali, jer bijahu načinili pod stolom tajni ulaz kojim bi svaki dan dolazili i trošili jelo.</p><p class="noviRedak"> <h4>Daniel otkriva varku</h4><p class="pocetakParagrafa"> <span class="brojRetka" id="13">13</span>Ali kad oni izađoše i kralj dade postaviti jela Belu,  <span class="brojRetka" id="14">14</span>Daniel naredi svojim slugama da donesu pepela i njime pospu sav hram pred očima kraljevim. Tada iziđoše, zaključaše vrata, zapečatiše ih kraljevim prstenom te otiđoše.  <span class="brojRetka" id="15">15</span>Svećenici, po običaju, dođoše noću sa ženama i djecom: sve izjedoše i popiše.  <span class="brojRetka" id="16">16</span>Kralj sutradan urani, a tako i Daniel.  <span class="brojRetka" id="17">17</span>I kralj ga zapita: »Daniele, jesu li pečati nepovrijeđeni?« – »Nepovrijeđeni su, kralju«, odgovori Daniel.  <span class="brojRetka" id="18">18</span>Čim se otvoriše vrata, kralj pogleda na stol i povika iza glasa: »Velik li si, Bele, i nema nikakve prijevare u tebe!«  <span class="brojRetka" id="19">19</span>Daniel se nasmija; zadrža kralja da ne uđe, pa mu reče: »Pogledaj pod, istraži čije su ovo stope!«  <span class="brojRetka" id="20">20</span>»Vidim stope muškaraca, žena i djece«, reče kralj.  <span class="brojRetka" id="21">21</span>I bijesan, dade uhvatiti svećenike, žene i djecu njihovu. Tada mu pokazaše tajna vrata na koja su ulazili i trošili ono što bijaše na stolu.  <span class="brojRetka" id="22">22</span>Kralj ih dade pogubiti, a Bela predade Danielu, koji razori njega i njegov hram.</p><p class="noviRedak"> <h4>Daniel ubija zmiju</h4><p class="pocetakParagrafa"> <span class="brojRetka" id="23">23</span>A bijaše i velik zmaj koga štovahu Babilonci.  <span class="brojRetka" id="24">24</span>Kralj reče Danielu: »Hoćeš reći da je mjeden? Gle! Živi, jede, pije: nećeš valjda kazati da ovo nije živi bog. Pokloni mu se!«  <span class="brojRetka" id="25">25</span>Daniel odgovori: »Ja se klanjam Gospodu Bogu svome; on je Bog živi. A ti, kralju, daj mi vlast, i ja ću ubiti ovu zmiju bez mača i bez toljage.«  <span class="brojRetka" id="26">26</span>I reče kralj: »Dajem ti!«  <span class="brojRetka" id="27">27</span>Tada Daniel uze smole, masti i dlaka, sve to ispeče, načini od toga kuglice te ih baci zmaju u ždrijelo. Zmaj proguta i rasprsnu se. A Daniel reče: »Gledajte čemu se klanjate!«</p><p class="noviRedak"> <h4>Daniel u lavljoj jami</h4><p class="pocetakParagrafa"> <span class="brojRetka" id="28">28</span>Kad to čuše Babilonci, silno se razbjesnješe i pobuniše se protiv kralja. Rekoše: »Kralj postade Židov: Bela sruši, zmaja ubi, svećenike pokla.«  <span class="brojRetka" id="29">29</span>Navališe dakle kralju i rekoše: »Predaj nam Daniela, inače ćemo ubiti tebe i tvoj dom!«  <span class="brojRetka" id="30">30</span>I vidje kralj da žestoko navaljuju; prisiljen, preda im Daniela.  <span class="brojRetka" id="31">31</span>Oni ga baciše u lavlju jamu: i ostade ondje šest dana.  <span class="brojRetka" id="32">32</span>U jami bijaše sedam lavova kojima davahu svaki dan po dva trupla i dvije ovce: tada im ne dadoše ništa da bi proždrli Daniela.</p><p class="pocetakParagrafa"> <span class="brojRetka" id="33">33</span>A prorok Habakuk bijaše u Judeji: upravo bijaše skuhao kašu i nadrobio kruha u posudu te pošao da odnese žeteocima u polje.  <span class="brojRetka" id="34">34</span>I anđeo Gospodnji reče Habakuku: »Odnesi ručak koji imaš u Babilon, Danielu u lavljoj jami!«  <span class="brojRetka" id="35">35</span>Habakuk odgovori: »Gospodine, Babilon ne vidjeh i za jamu ne znam!«  <span class="brojRetka" id="36">36</span>Anđeo ga Gospodnji uhvati za vrh glave i noseći za kiku spusti ga u Babilonu povrh jame hitrinom svoga duha.  <span class="brojRetka" id="37">37</span>I povika Habakuk: »Daniele, Daniele, uzmi ručak što ti ga šalje Bog!«  <span class="brojRetka" id="38">38</span>A Daniel reče: »Spomenuo si se mene, Bože, i nisi zapustio one koji tebe ljube.«  <span class="brojRetka" id="39">39</span>I ustade Daniel i blagova, a anđeo Gospodnji odmah vrati Habakuka u njegovu zemlju.</p><p class="pocetakParagrafa"> <span class="brojRetka" id="40">40</span>Sedmoga dana dođe kralj da oplače Daniela; priđe jami, pogleda, kad ono: Daniel sjedi.  <span class="brojRetka" id="41">41</span>Tada kralj povika iza glasa: »Velik si, Gospode Bože Danielov, i nema drugoga Boga osim tebe!«  <span class="brojRetka" id="42">42</span>I zapovjedi da Daniela izvade iz jame i da onamo bace one koji su njega htjeli upropastiti: lavovi ih učas požderaše pred njegovim očima.</p></p></p></p>