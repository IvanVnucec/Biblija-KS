<h2>III. PROPOVIJEDANJE NOVOGA BOŽJEG SVIJETA</h2><h3>1. PRIPOVJEDNI DIO: DESET ČUDESA</h3><h4>Ozdravljenje gubavca</h4><p class="pocetakParagrafa"> <span class="brojRetka" id="1">1</span>Kad je Isus sišao s gore, pohrli za njim silan svijet.  <span class="brojRetka" id="2">2</span>I gle, pristupi neki gubavac, pokloni mu se do zemlje i reče: »Gospodine, ako hoćeš, možeš me očistiti.«  <span class="brojRetka" id="3">3</span>Isus pruži ruku i dotakne ga se govoreći: »Hoću, očisti se!« I odmah se očisti od gube.  <span class="brojRetka" id="4">4</span>Kaže mu Isus: »Pazi, nikomu ne kazuj, nego idi, pokaži se svećeniku i prinesi dar što ga propisa Mojsije, njima za svjedočanstvo.«</p><p class="noviRedak"> <h4>Vjera jednoga rimskog satnika</h4><p class="pocetakParagrafa"> <span class="brojRetka" id="5">5</span>Kad uđe u Kafarnaum, pristupi mu satnik pa ga zamoli:  <span class="brojRetka" id="6">6</span>»Gospodine, sluga mi leži kod kuće uzet, u strašnim mukama.«  <span class="brojRetka" id="7">7</span>Kaže mu: »Ja ću doći izliječiti ga.«  <span class="brojRetka" id="8">8</span>Odgovori satnik: »Gospodine, nisam dostojan da uđeš pod krov moj, nego samo reci riječ i izliječen će biti sluga moj.  <span class="brojRetka" id="9">9</span>Ta i ja, premda sam čovjek pod vlašću, imam pod sobom vojnike pa reknem jednomu: ‘Idi!’ – i ode, drugomu: ‘Dođi!’ – i dođe, a sluzi svomu: ‘Učini to’ – i učini.«</p><p class="pocetakParagrafa"> <span class="brojRetka" id="10">10</span>Čuvši to, zadivi se Isus i reče onima koji su išli za njim: »Zaista, kažem vam, ni u koga u Izraelu ne nađoh tolike vjere.  <span class="brojRetka" id="11">11</span>A kažem vam: Mnogi će s istoka i zapada doći i sjesti za stol s Abrahamom, Izakom i Jakovom u kraljevstvu nebeskom,  <span class="brojRetka" id="12">12</span>a sinovi će kraljevstva biti izbačeni van u tamu. Ondje će biti plač i škrgut zubi.«</p><p class="pocetakParagrafa"> <span class="brojRetka" id="13">13</span>I reče Isus satniku: »Idi, neka ti bude kako si vjerovao!« I ozdravi sluga u taj čas.</p><p class="noviRedak"> <h4>Ozdravljenje Petrove punice i drugih bolesnika</h4><p class="pocetakParagrafa"> <span class="brojRetka" id="14">14</span>Ušavši u kuću Petrovu, Isus ugleda njegovu punicu koja ležaše u ognjici.  <span class="brojRetka" id="15">15</span>Dotače joj se ruke i pusti je ognjica. Ona ustade i posluživaše mu.</p><p class="pocetakParagrafa"> <span class="brojRetka" id="16">16</span>A uvečer mu doniješe mnoge opsjednute. On izagna duhove riječju i sve bolesnike ozdravi –  <span class="brojRetka" id="17">17</span>da se ispuni što je rečeno po Izaiji proroku: On slabosti naše uze i boli ponese.</p><p class="noviRedak"> <h4>Zahtjevi apostolskog zvanja</h4><p class="pocetakParagrafa"> <span class="brojRetka" id="18">18</span>Kad Isus vidje mnoštvo oko sebe, zapovjedi da se prijeđe prijeko.  <span class="brojRetka" id="19">19</span>I pristupi jedan pismoznanac te mu reče: »Učitelju, za tobom ću kamo god ti pošao.«  <span class="brojRetka" id="20">20</span>Kaže mu Isus: »Lisice imaju jazbine i ptice nebeske gnijezda, a Sin Čovječji nema gdje bi glavu naslonio.«</p><p class="pocetakParagrafa"> <span class="brojRetka" id="21">21</span>Drugi mu od učenika reče: »Gospodine, dopusti mi da prije odem i pokopam svoga oca.«  <span class="brojRetka" id="22">22</span>Isus mu kaže: »Hajde za mnom i pusti neka mrtvi pokapaju svoje mrtve.«</p><p class="noviRedak"> <h4>Stišana oluja</h4><p class="pocetakParagrafa"> <span class="brojRetka" id="23">23</span>Kad uđe u lađu, pođoše za njim njegovi učenici.  <span class="brojRetka" id="24">24</span>I gle, žestok vihor nasta na moru tako da lađu prekrivahu valovi. A on je spavao.  <span class="brojRetka" id="25">25</span>Oni pristupiše i probudiše ga govoreći: »Gospodine, spasi, pogibosmo!«  <span class="brojRetka" id="26">26</span>Kaže im: »Što ste plašljivi, malovjerni?« Tada ustade i zaprijeti vjetrovima i moru te nasta velika utiha.  <span class="brojRetka" id="27">27</span>A ljudi su u čudu pitali: »Tko je taj da mu se i vjetrovi i more pokoravaju?«</p><p class="noviRedak"> <h4>Opsjednuti iz Gadare</h4><p class="pocetakParagrafa"> <span class="brojRetka" id="28">28</span>I kada dođe prijeko, u gadarski kraj, eto mu u susret dvaju opsjednutih: izlazili su iz grobnica, silno goropadni, te nitko nije mogao proći onim putem.  <span class="brojRetka" id="29">29</span>I gle, povikaše: »Što ti imaš s nama, Sine Božji? Došao si ovamo prije vremena mučiti nas?«</p><p class="pocetakParagrafa"> <span class="brojRetka" id="30">30</span>A podalje od njih paslo je veliko krdo svinja.  <span class="brojRetka" id="31">31</span>Zlodusi ga zaklinjahu: »Ako nas istjeraš, pošalji nas u ovo krdo svinja.«  <span class="brojRetka" id="32">32</span>On im reče: »Idite!« Oni iziđoše i uđoše u svinje. I gle, sve krdo jurnu niz obronak u more i podavi se u vodama.</p><p class="pocetakParagrafa"> <span class="brojRetka" id="33">33</span>A svinjari pobjegoše, odoše u grad te razglasiše sve, napose o opsjednutima.  <span class="brojRetka" id="34">34</span>I gle, sav grad iziđe u susret Isusu. Kad ga ugledaše, zamole ga da ode iz njihova kraja.</p></p></p></p></p></p>