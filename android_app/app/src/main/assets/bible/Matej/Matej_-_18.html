<h3>2. BESJEDA O CRKVI</h3><h4>Tko je najveći</h4><p class="pocetakParagrafa"> <span class="brojRetka" id="1">1</span>U onaj čas pristupe učenici Isusu pa ga zapitaju: »Tko je, dakle, najveći u kraljevstvu nebeskom?«  <span class="brojRetka" id="2">2</span>On dozove dijete, postavi ga posred njih  <span class="brojRetka" id="3">3</span>i reče: »Zaista, kažem vam, ako se ne obratite i ne postanete kao djeca, nećete ući u kraljevstvo nebesko.  <span class="brojRetka" id="4">4</span>Tko god se dakle ponizi kao ovo dijete, taj je najveći u kraljevstvu nebeskom.  <span class="brojRetka" id="5">5</span>I tko primi jedno ovakvo dijete u moje ime, mene prima.«</p><p class="noviRedak"> <h4>Sablazan</h4><p class="pocetakParagrafa"> <span class="brojRetka" id="6">6</span>»Onomu, naprotiv, tko bi sablaznio jednoga od ovih najmanjih što vjeruju u mene bilo bi bolje da mu se o vrat objesi mlinski kamen pa da potone u dubinu morsku.«</p><p class="pocetakParagrafa"> <span class="brojRetka" id="7">7</span>»Jao svijetu od sablazni! Neizbježivo dolaze sablazni, ali jao čovjeku po kom dolazi sablazan.  <span class="brojRetka" id="8">8</span>Pa ako te ruka ili noga sablažnjava, odsijeci je i baci od sebe. Bolje ti je ući u život kljastu ili hromu nego s obje ruke ili s obje noge biti bačen u oganj vječni.  <span class="brojRetka" id="9">9</span>I ako te oko sablažnjava, izvadi ga i baci od sebe. Bolje ti je jednooku u život ući nego s oba oka biti bačen u pakao ognjeni.«</p><p class="pocetakParagrafa"> <span class="brojRetka" id="10">10</span>»Pazite da ne prezrete ni jednoga od ovih najmanjih jer, kažem vam, anđeli njihovi na nebu uvijek gledaju lice Oca mojega, koji je na nebesima.«</p><p class="noviRedak"> <h4>Izgubljena ovca</h4><p class="pocetakParagrafa"> <span class="brojRetka" id="12">12</span>»Što vam se čini? Ako neki čovjek imadne sto ovaca i jedna od njih zaluta, neće li on ostaviti onih devedeset i devet u gorama i poći u potragu za zalutalom?  <span class="brojRetka" id="13">13</span>Posreći li mu se te je nađe, zaista, kažem vam, raduje se zbog nje više nego zbog onih devedeset i devet koje nisu zalutale.  <span class="brojRetka" id="14">14</span>Tako ni Otac vaš, koji je na nebesima, neće da propadne ni jedan od ovih malenih.«</p><p class="noviRedak"> <h4>Bratska opomena i zajednička molitva</h4><p class="pocetakParagrafa"> <span class="brojRetka" id="15">15</span>»Pogriješi li tvoj brat, idi i pokaraj ga nasamo.  <span class="brojRetka" id="16">16</span>Ako te posluša, stekao si brata. Ne posluša li te, uzmi sa sobom još jednoga ili dvojicu, neka na iskazu dvojice ili trojice svjedoka počiva svaka tvrdnja. <span class="brojRetka" id="17">17</span>Ako ni njih ne posluša, reci Crkvi. Ako pak ni Crkve ne posluša, neka ti bude kao poganin i carinik.«</p><p class="pocetakParagrafa"> <span class="brojRetka" id="18">18</span>»Zaista, kažem vam, što god svežete na zemlji, bit će svezano na nebu; i što god odriješite na zemlji, bit će odriješeno na nebu.«</p><p class="pocetakParagrafa"> <span class="brojRetka" id="19">19</span>»Nadalje, kažem vam, ako dvojica od vas na zemlji jednodušno zaištu što mu drago, dat će im Otac moj, koji je na nebesima.  <span class="brojRetka" id="20">20</span>Jer gdje su dvojica ili trojica sabrana u moje ime, tu sam i ja među njima.«</p><p class="noviRedak"> <h4>Oproštenje uvreda</h4><p class="pocetakParagrafa"> <span class="brojRetka" id="21">21</span>Tada pristupi k njemu Petar i reče: »Gospodine, koliko puta da oprostim bratu svomu ako se ogriješi o mene? Do sedam puta?«  <span class="brojRetka" id="22">22</span>Kaže mu Isus: »Ne kažem ti do sedam puta, nego do sedamdeset puta sedam.«</p><p class="noviRedak"> <h4>Prispodoba o okrutnom dužniku</h4><p class="pocetakParagrafa"> <span class="brojRetka" id="23">23</span>»Stoga je kraljevstvo nebesko kao kad kralj odluči urediti račune sa slugama.  <span class="brojRetka" id="24">24</span>Kad započe obračunavati, dovedoše mu jednoga koji mu dugovaše deset tisuća talenata.  <span class="brojRetka" id="25">25</span>Kako nije imao odakle vratiti, zapovjedi gospodar da se proda on, žena mu i djeca i sve što ima te se podmiri dug.  <span class="brojRetka" id="26">26</span>Nato sluga padne ničice preda nj govoreći: ‘Strpljenja imaj sa mnom, i sve ću ti vratiti.’  <span class="brojRetka" id="27">27</span>Gospodar se smilova tomu sluzi, otpusti ga i dug mu oprosti.«</p><p class="pocetakParagrafa"> <span class="brojRetka" id="28">28</span>»A kad taj isti sluga izađe, naiđe na jednoga svoga druga koji mu dugovaše sto denara. Uhvati ga i stane ga daviti govoreći: ‘Vrati što si dužan!’  <span class="brojRetka" id="29">29</span>Drug padne preda nj i stane ga zaklinjati: ‘Strpljenja imaj sa mnom i vratit ću ti.’  <span class="brojRetka" id="30">30</span>Ali on ne htjede, nego ode i baci ga u tamnicu dok mu ne vrati duga.«</p><p class="pocetakParagrafa"> <span class="brojRetka" id="31">31</span>»Kad njegovi drugovi vidješe što se dogodilo, silno ražalošćeni odoše i sve to dojaviše gospodaru.  <span class="brojRetka" id="32">32</span>Tada ga gospodar dozva i reče mu: ‘Slugo opaki, sav sam ti onaj dug oprostio jer si me zamolio.  <span class="brojRetka" id="33">33</span>Nije li trebalo da se i ti smiluješ svome drugu, kao što sam se i ja tebi smilovao?’  <span class="brojRetka" id="34">34</span>I gospodar ga, rasrđen, preda mučiteljima dok mu ne vrati svega duga.  <span class="brojRetka" id="35">35</span>Tako će i Otac moj nebeski učiniti s vama ako svatko od srca ne oprosti svomu bratu.«</p></p></p></p></p></p>