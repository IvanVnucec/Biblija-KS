<h4>Milostinja u skrovitosti</h4><p class="pocetakParagrafa"> <span class="brojRetka" id="1">1</span>»Pazite da svoje pravednosti ne činite pred ljudima da vas oni vide. Inače, nema vam plaće u vašeg Oca koji je na nebesima.  <span class="brojRetka" id="2">2</span>Kada dakle dijeliš milostinju, ne trubi pred sobom, kako to u sinagogama i na ulicama čine licemjeri da bi ih ljudi hvalili. Zaista, kažem vam, primili su svoju plaću.  <span class="brojRetka" id="3">3</span>Ti, naprotiv, kada daješ milostinju – neka ti ne zna ljevica što čini desnica,  <span class="brojRetka" id="4">4</span>da tvoja milostinja bude u skrovitosti. I Otac tvoj, koji vidi u skrovitosti, uzvratit će ti!«</p><p class="noviRedak"> <h4>Molitva u skrovitosti</h4><p class="pocetakParagrafa"> <span class="brojRetka" id="5">5</span>»Tako i kad molite, ne budite kao licemjeri. Vole moliti stojeći u sinagogama i na raskrižjima ulica da se pokažu ljudima. Zaista, kažem vam, primili su svoju plaću.  <span class="brojRetka" id="6">6</span>Ti, naprotiv, kad moliš, uđi u svoju sobu, zatvori vrata i pomoli se svomu Ocu, koji je u skrovitosti. I Otac tvoj, koji vidi u skrovitosti, uzvratit će ti.«</p><p class="noviRedak"> <h4>Prava molitva. Očenaš</h4><p class="pocetakParagrafa"> <span class="brojRetka" id="7">7</span>»Kad molite, ne blebećite kao pogani. Misle da će s mnoštva riječi biti uslišani.  <span class="brojRetka" id="8">8</span>Ne nalikujte na njih. Ta zna vaš Otac što vam treba i prije negoli ga zaištete.  <span class="brojRetka" id="9">9</span>Vi, dakle, ovako molite:</p><p class="noviRedak"> </p><p class="stih1">‘Oče naš, koji jesi na nebesima!</p><p class="stih2">Sveti se ime tvoje!</p><p class="noviRedak"> </p><p class="stih1"> <span class="brojRetka" id="10">10</span>Dođi kraljevstvo tvoje!</p><p class="stih2">Budi volja tvoja</p><p class="stih2">kako na nebu tako i na zemlji!</p><p class="noviRedak"> </p><p class="stih1"> <span class="brojRetka" id="11">11</span>Kruh naš svagdanji daj nam danas!</p><p class="noviRedak"> </p><p class="stih1"> <span class="brojRetka" id="12">12</span>I otpusti nam duge naše</p><p class="stih2">kako i mi otpustismo</p><p class="stih2">dužnicima svojim!</p><p class="noviRedak"> </p><p class="stih1"> <span class="brojRetka" id="13">13</span>I ne uvedi nas u napast,</p><p class="stih2">nego izbavi nas od Zloga!’«</p><p class="noviRedak"> </p><p class="pocetakParagrafa"> <span class="brojRetka" id="14">14</span>»Doista, ako vi otpustite ljudima njihove prijestupke, otpustit će i vama Otac vaš nebeski.  <span class="brojRetka" id="15">15</span>Ako li vi ne otpustite ljudima, ni Otac vaš neće otpustiti vaših prijestupaka.«</p><p class="noviRedak"> <h4>Post u skrovitosti</h4><p class="pocetakParagrafa"> <span class="brojRetka" id="16">16</span>»I kad postite, ne budite smrknuti kao licemjeri. Izobličuju lica da pokažu ljudima kako poste. Zaista, kažem vam, primili su svoju plaću.  <span class="brojRetka" id="17">17</span>Ti, naprotiv, kad postiš, pomaži glavu i umij lice  <span class="brojRetka" id="18">18</span>da ne zapaze ljudi kako postiš, nego Otac tvoj, koji je u skrovitosti. I Otac tvoj, koji vidi u skrovitosti, uzvratit će ti.«</p><p class="noviRedak"> <h4>Osigurano blago</h4><p class="pocetakParagrafa"> <span class="brojRetka" id="19">19</span>»Ne zgrćite sebi blago na zemlji, gdje ga moljac i rđa nagrizaju i gdje ga kradljivci potkapaju i kradu.  <span class="brojRetka" id="20">20</span>Zgrćite sebi blago na nebu, gdje ga ni moljac ni rđa ne nagrizaju i gdje kradljivci ne potkapaju niti kradu.  <span class="brojRetka" id="21">21</span>Doista, gdje ti je blago, ondje će ti biti i srce.«</p><p class="noviRedak"> <h4>Nutarnja svjetlost</h4><p class="pocetakParagrafa"> <span class="brojRetka" id="22">22</span>»Oko je tijelu svjetiljka. Ako ti je dakle oko bistro, sve će tijelo tvoje biti svijetlo.  <span class="brojRetka" id="23">23</span>Ako ti je pak oko nevaljalo, sve će tijelo tvoje biti tamno. Ako je dakle svjetlost koja je u tebi – tamna, kolika će istom tama biti?«</p><p class="noviRedak"> <h4>Ne može se služiti dvojici gospodara</h4><p class="pocetakParagrafa"> <span class="brojRetka" id="24">24</span>»Nitko ne može služiti dvojici gospodara. Ili će jednoga mrziti, a drugoga ljubiti; ili će uz jednoga prianjati, a drugoga prezirati. Ne možete služiti Bogu i bogatstvu.«</p><p class="noviRedak"> <h4>Pouzdanje u Božju providnost</h4><p class="pocetakParagrafa"> <span class="brojRetka" id="25">25</span>»Zato vam kažem: Ne budite zabrinuti za život svoj: što ćete jesti, što ćete piti; ni za tijelo svoje: u što ćete se obući. Zar život nije vredniji od jela i tijelo od odijela?«</p><p class="pocetakParagrafa"> <span class="brojRetka" id="26">26</span>»Pogledajte ptice nebeske! Ne siju, ne žanju niti sabiru u žitnice, pa ipak ih hrani vaš nebeski Otac. Zar niste vi vredniji od njih?  <span class="brojRetka" id="27">27</span>A tko od vas zabrinutošću može svome stasu dodati jedan lakat?  <span class="brojRetka" id="28">28</span>I za odijelo što ste zabrinuti? Promotrite poljske ljiljane, kako rastu! Ne muče se niti predu.  <span class="brojRetka" id="29">29</span>A kažem vam: ni Salomon se u svoj svojoj slavi ne zaodjenu kao jedan od njih.  <span class="brojRetka" id="30">30</span>Pa ako travu poljsku, koja danas jest a sutra se u peć baca, Bog tako odijeva, neće li još više vas, malovjerni?«</p><p class="pocetakParagrafa"> <span class="brojRetka" id="31">31</span>»Nemojte dakle zabrinuto govoriti: ‘Što ćemo jesti?’ ili: ‘Što ćemo piti?’ ili: ‘U što ćemo se obući?’  <span class="brojRetka" id="32">32</span>Ta sve to pogani ištu. Zna Otac vaš nebeski da vam je sve to potrebno.  <span class="brojRetka" id="33">33</span>Tražite stoga najprije Kraljevstvo i pravednost njegovu, a sve će vam se ostalo dodati.  <span class="brojRetka" id="34">34</span>Ne budite dakle zabrinuti za sutra. Sutra će se samo brinuti za se. Dosta je svakom danu zla njegova.«</p></p></p></p></p></p></p></p>