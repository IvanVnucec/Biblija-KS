<h4>Ozdravljenje uzetoga</h4><p class="pocetakParagrafa"> <span class="brojRetka" id="1">1</span>I ušavši u lađu, preplovi i dođe u svoj grad.  <span class="brojRetka" id="2">2</span>Kad gle, doniješe mu uzetoga koji je ležao na nosiljci. Vidjevši njihovu vjeru, reče Isus uzetomu: »Hrabro, sinko, otpuštaju ti se grijesi!«</p><p class="pocetakParagrafa"> <span class="brojRetka" id="3">3</span>A gle, neki od pismoznanaca rekoše u sebi: »Ovaj huli!«  <span class="brojRetka" id="4">4</span>Prozrevši njihove misli, Isus reče: »Zašto snujete zlo u srcima?  <span class="brojRetka" id="5">5</span>Ta što je lakše reći: ‘Otpuštaju ti se grijesi’ ili reći: ‘Ustani i hodi’?  <span class="brojRetka" id="6">6</span>Ali da znate: vlastan je Sin Čovječji na zemlji otpuštati grijehe!« Tada reče uzetomu: »Ustani, uzmi nosiljku i pođi kući!«</p><p class="pocetakParagrafa"> <span class="brojRetka" id="7">7</span>I on usta te ode kući.</p><p class="pocetakParagrafa"> <span class="brojRetka" id="8">8</span>Kad mnoštvo to vidje, zaprepasti se i poda slavu Bogu koji takvu vlast dade ljudima.</p><p class="noviRedak"> <h4>Poziv Mateja</h4><p class="pocetakParagrafa"> <span class="brojRetka" id="9">9</span>Odlazeći odande, ugleda Isus čovjeka zvanog Matej gdje sjedi u carinarnici. I kaže mu: »Pođi za mnom!« On usta i pođe za njim.</p><p class="pocetakParagrafa"> <span class="brojRetka" id="10">10</span>Dok je Isus bio u kući za stolom, gle, mnogi carinici i grešnici dođoše za stol s njime i njegovim učenicima.  <span class="brojRetka" id="11">11</span>Vidjevši to, farizeji stanu govoriti: »Zašto vaš učitelj jede s carinicima i grešnicima?«</p><p class="pocetakParagrafa"> <span class="brojRetka" id="12">12</span>A on, čuvši to, reče: »Ne treba zdravima liječnika, nego bolesnima.  <span class="brojRetka" id="13">13</span>Hajdete i proučite što znači: Milosrđe mi je milo, a ne žrtva. Ta ne dođoh zvati pravednike, nego grešnike.«</p><p class="noviRedak"> <h4>Rasprava o postu</h4><p class="pocetakParagrafa"> <span class="brojRetka" id="14">14</span>Tada pristupe k njemu Ivanovi učenici govoreći: »Zašto mi i farizeji postimo, a učenici tvoji ne poste?«  <span class="brojRetka" id="15">15</span>Nato im Isus reče: »Mogu li svatovi tugovati dok je s njima zaručnik? Doći će već dani kad će im se ugrabiti zaručnik, i tada će postiti!«</p><p class="pocetakParagrafa"> <span class="brojRetka" id="16">16</span>»A nitko ne stavlja krpe od sirova sukna na staro odijelo, jer zakrpa vuče s odijela pa nastane još veća rupa.«</p><p class="pocetakParagrafa"> <span class="brojRetka" id="17">17</span>»I ne ulijeva se novo vino u stare mješine. Inače se mješine proderu, vino prolije, a mješine propadnu. Nego, novo se vino ulijeva u nove mješine pa se oboje sačuva.«</p><p class="noviRedak"> <h4>Ozdravljenje bolesne žene i uskrišenje Jairove kćeri</h4><p class="pocetakParagrafa"> <span class="brojRetka" id="18">18</span>Dok im on to govoraše, gle, pristupi neki glavar, pokloni mu se do zemlje i reče: »Kći mi, evo, umrije, ali dođi, stavi ruku na nju, i oživjet će.«</p><p class="pocetakParagrafa"> <span class="brojRetka" id="19">19</span>Isus usta te s učenicima pođe za njim.  <span class="brojRetka" id="20">20</span>I gle, neka žena koja bolovaše dvanaest godina od krvarenja priđe odostraga i dotaknu se skuta njegove haljine.  <span class="brojRetka" id="21">21</span>Mislila je: »Dotaknem li se samo njegove haljine, spasit ću se.«  <span class="brojRetka" id="22">22</span>A Isus se okrenu i vidjevši je reče: »Hrabro, kćeri, vjera te tvoja spasila.« I žena bî spašena od toga časa.</p><p class="pocetakParagrafa"> <span class="brojRetka" id="23">23</span>I uđe Isus u kuću glavarovu. Ugleda svirače i bučno mnoštvo pa  <span class="brojRetka" id="24">24</span>reče: »Odstupite! Djevojka nije umrla, nego spava.« Oni mu se podsmjehivahu.</p><p class="pocetakParagrafa"> <span class="brojRetka" id="25">25</span>A kad je svijet bio izbačen, uđe on, primi djevojku za ruku i ona bî uskrišena.  <span class="brojRetka" id="26">26</span>I razglasi se to po svem onom kraju.</p><p class="noviRedak"> <h4>Dva slijepca</h4><p class="pocetakParagrafa"> <span class="brojRetka" id="27">27</span>Kad je Isus odlazio odande, pođu za njim dva slijepca vičući: »Smiluj nam se, Sine Davidov!«  <span class="brojRetka" id="28">28</span>A kad uđe u kuću, pristupe mu slijepci. Isus im kaže: »Vjerujete li da mogu to učiniti?« Kažu mu: »Da, Gospodine!«  <span class="brojRetka" id="29">29</span>Tada se dotače njihovih očiju govoreći: »Neka vam bude po vašoj vjeri.«  <span class="brojRetka" id="30">30</span>I otvoriše im se oči. A Isus im poprijeti: »Pazite da nitko ne dozna!«  <span class="brojRetka" id="31">31</span>Ali oni, izišavši, razniješe glas o njemu po svem onom kraju.</p><p class="noviRedak"> <h4>Opsjednuti njemak</h4><p class="pocetakParagrafa"> <span class="brojRetka" id="32">32</span>Tek što oni iziđoše, gle, doniješe mu njemaka opsjednuta.  <span class="brojRetka" id="33">33</span>Pošto izagna đavla, progovori njemak. Mnoštvo se čudom čudilo i govorilo: »Nikada se takvo što ne vidje u Izraelu!«  <span class="brojRetka" id="34">34</span>A farizeji govorahu: »Po poglavici đavolskome izgoni đavle.«</p><p class="noviRedak"> <h4>Ovce bez pastira</h4><p class="pocetakParagrafa"> <span class="brojRetka" id="35">35</span>I obilazio je Isus sve gradove i sela učeći po njihovim sinagogama, propovijedajući evanđelje o Kraljevstvu i liječeći svaku bolest i svaku nemoć.</p><p class="pocetakParagrafa"> <span class="brojRetka" id="36">36</span>Vidjevši mnoštvo, sažali mu se nad njim jer bijahu izmučeni i ophrvani kao ovce bez pastira. <span class="brojRetka" id="37">37</span>Tada reče svojim učenicima: »Žetve je mnogo, a radnikâ malo.  <span class="brojRetka" id="38">38</span>Molite dakle gospodara žetve da pošalje radnike u žetvu svoju.«</p></p></p></p></p></p></p>