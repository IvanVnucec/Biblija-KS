<h4>Preobraženje</h4><p class="pocetakParagrafa"> <span class="brojRetka" id="1">1</span>Nakon šest dana uze Isus sa sobom Petra, Jakova i Ivana, brata njegova, te ih povede na goru visoku, u osamu,  <span class="brojRetka" id="2">2</span>i preobrazi se pred njima. I zasja mu lice kao sunce, a haljine mu postadoše bijele kao svjetlost.  <span class="brojRetka" id="3">3</span>I gle: ukazaše im se Mojsije i Ilija te razgovarahu s njime.  <span class="brojRetka" id="4">4</span>A Petar prihvati i reče Isusu: »Gospodine, dobro nam je ovdje biti. Ako hoćeš, načinit ću ovdje tri sjenice, tebi jednu, Mojsiju jednu i Iliji jednu.«</p><p class="pocetakParagrafa"> <span class="brojRetka" id="5">5</span>Dok je on još govorio, gle, svijetao ih oblak zasjeni, a glas iz oblaka govoraše: »Ovo je Sin moj, Ljubljeni! U njemu mi sva milina! Slušajte ga!« <span class="brojRetka" id="6">6</span>Čuvši glas, učenici padoše licem na zemlju i silno se prestrašiše.  <span class="brojRetka" id="7">7</span>Pristupi k njima Isus, dotakne ih i reče: »Ustanite, ne bojte se!«  <span class="brojRetka" id="8">8</span>Podigoše oči, ali ne vidješe nikoga doli Isusa sama.</p><p class="pocetakParagrafa"> <span class="brojRetka" id="9">9</span>Dok su silazili s gore, zapovjedi im Isus: »Nikomu ne kazujte viđenje dok Sin Čovječji od mrtvih ne uskrsne.«</p><p class="pocetakParagrafa"> <span class="brojRetka" id="10">10</span>Upitaše ga učenici: »Što dakle pismoznanci govore da prije treba da dođe Ilija?«  <span class="brojRetka" id="11">11</span>On im odgovori: »Ilija će doduše doći i sve obnoviti. <span class="brojRetka" id="12">12</span>No velim vam: Ilija je već došao, ali ga ne upoznaše, već učiniše s njim što im se prohtjelo. Tako je i Sinu Čovječjemu trpjeti od njih.«  <span class="brojRetka" id="13">13</span>Tada razumješe učenici da im to reče o Ivanu Krstitelju.</p><p class="noviRedak"> <h4>Opsjednuti padavičar</h4><p class="pocetakParagrafa"> <span class="brojRetka" id="14">14</span>Kada dođoše k mnoštvu, pristupi mu čovjek, padne pred njim na koljena  <span class="brojRetka" id="15">15</span>i reče: »Gospodine, smiluj se sinu mojemu jer je mjesečar i zlo mu je. Često doista pada u oganj i često u vodu.  <span class="brojRetka" id="16">16</span>Dovedoh ga tvojim učenicima i ne mogoše ga izliječiti.«  <span class="brojRetka" id="17">17</span>A Isus odgovori: »O rode nevjerni i opaki! Dokle mi je biti s vama? Dokle li vas podnositi? Dovedite mi ga ovamo!«  <span class="brojRetka" id="18">18</span>I zaprijeti Isus zloduhu te on iziđe iz njega. I ozdravi dječak toga časa.</p><p class="pocetakParagrafa"> <span class="brojRetka" id="19">19</span>Tada učenici pristupiše nasamo k Isusu i rekoše: »Zašto ga mi ne mogosmo izagnati?«  <span class="brojRetka" id="20">20</span>Kaže im: »Zbog vaše malovjernosti. Zaista, kažem vam, ako imadnete vjere koliko je zrno gorušičino te reknete ovoj gori: ‘Premjesti se odavde onamo!’, premjestit će se i ništa vam neće biti nemoguće.« </p><p class="noviRedak"> <h4>Drugi navještaj muke i uskrsnuća</h4><p class="pocetakParagrafa"> <span class="brojRetka" id="22">22</span>A kad su se skupili u Galileji, reče im Isus: »Sin Čovječji ima biti predan ljudima u ruke  <span class="brojRetka" id="23">23</span>i ubit će ga, ali on će treći dan uskrsnuti.« I ožalostiše se silno.</p><p class="noviRedak"> <h4>Hramski porez</h4><p class="pocetakParagrafa"> <span class="brojRetka" id="24">24</span>Kad stigoše u Kafarnaum, pristupe Petru oni što ubiru dvodrahme pa mu rekoše: »Učitelj vaš ne plaća dvodrahme?«  <span class="brojRetka" id="25">25</span>»Plaća«, odgovori. A kad on uđe u kuću, pretekne ga Isus: »Što ti se čini, Šimune? Kraljevi zemaljski od koga ubiru carinu ili porez? Od svojih sinova ili od tuđih?«  <span class="brojRetka" id="26">26</span>Kad on odgovori: »Od tuđih!«, reče mu Isus: »Sinovi su, dakle, oslobođeni.  <span class="brojRetka" id="27">27</span>Ali da ih ne sablaznimo, pođi k moru, baci udicu i prvu ribu koja naiđe uzmi, otvori joj usta i naći ćeš stater. Uzmi ga pa im ga podaj za me i za se.«</p></p></p></p>