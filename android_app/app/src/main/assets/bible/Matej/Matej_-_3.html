<h2>II. PROGLAŠENJE NOVOGA BOŽJEG SVIJETA – KRALJEVSTVA NEBESKOGA</h2><h3>1. PRIPOVJEDNI DIO</h3><h4>Propovijedanje Ivana Krstitelja</h4><p class="pocetakParagrafa"> <span class="brojRetka" id="1">1</span>U one dane pojavi se Ivan Krstitelj propovijedajući u Judejskoj pustinji:  <span class="brojRetka" id="2">2</span>»Obratite se jer približilo se kraljevstvo nebesko!«  <span class="brojRetka" id="3">3</span>Ovo je uistinu onaj o kom proreče Izaija prorok:</p><p class="noviRedak"> </p><p class="stih1">Glas viče u pustinji:</p><p class="stih2">Pripravite put Gospodinu,</p><p class="stih2">poravnite mu staze!</p><p class="noviRedak"> </p><p class="pocetakParagrafa"> <span class="brojRetka" id="4">4</span>Ivan je imao odjeću od devine dlake i kožnat pojas oko bokova; hranom mu bijahu skakavci i divlji med.  <span class="brojRetka" id="5">5</span>Grnuo k njemu Jeruzalem, sva Judeja i sva okolica jordanska.  <span class="brojRetka" id="6">6</span>Primali su od njega krštenje u rijeci Jordanu ispovijedajući svoje grijehe.</p><p class="pocetakParagrafa"> <span class="brojRetka" id="7">7</span>Kad ugleda mnoge farizeje i saduceje gdje mu dolaze na krštenje, reče im: »Leglo gujinje! Tko li vas je samo upozorio da bježite od skore srdžbe?  <span class="brojRetka" id="8">8</span>Donòsite dakle plod dostojan obraćenja.  <span class="brojRetka" id="9">9</span>I ne usudite se govoriti u sebi: ‘Imamo oca Abrahama!’ Jer, kažem vam, Bog iz ovoga kamenja može podići djecu Abrahamovu.  <span class="brojRetka" id="10">10</span>Već je sjekira položena na korijen stablima. Svako dakle stablo koje ne donosi dobroga roda, siječe se i u oganj baca.«</p><p class="pocetakParagrafa"> <span class="brojRetka" id="11">11</span>»Ja vas, istina, krstim vodom na obraćenje, ali onaj koji za mnom dolazi jači je od mene. Ja nisam dostojan obuće mu nositi. On će vas krstiti Duhom Svetim i ognjem.  <span class="brojRetka" id="12">12</span>U ruci mu vijača, pročistit će svoje gumno i skupiti žito u svoju žitnicu, a pljevu spaliti ognjem neugasivim.«</p><p class="noviRedak"> <h4>Krštenje Isusovo</h4><p class="pocetakParagrafa"> <span class="brojRetka" id="13">13</span>Tada dođe Isus iz Galileje na Jordan Ivanu da ga on krsti.  <span class="brojRetka" id="14">14</span>Ivan ga odvraćaše: »Ti mene treba da krstiš, a ti da k meni dolaziš?«  <span class="brojRetka" id="15">15</span>Ali mu Isus odgovori: »Pusti sada! Ta dolikuje nam da tako ispunimo svu pravednost!« Tada mu popusti.  <span class="brojRetka" id="16">16</span>Odmah nakon krštenja izađe Isus iz vode. I gle! Otvoriše se nebesa i ugleda Duha Božjega gdje silazi kao golub i spušta se na nj.  <span class="brojRetka" id="17">17</span>I eto glasa s neba: »Ovo je Sin moj, Ljubljeni! U njemu mi sva milina!«</p></p>