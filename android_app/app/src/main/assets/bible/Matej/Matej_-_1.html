<h2>I. ROĐENJE I DJETINJSTVO ISUSOVO</h2><h4>Kraljevsko rodoslovlje Isusovo</h4><p class="pocetakParagrafa"> <span class="brojRetka" id="1">1</span>Rodoslovlje Isusa Krista, sina Davidova, sina Abrahamova.  <span class="brojRetka" id="2">2</span>Abrahamu se rodi Izak. Izaku se rodi Jakov. Jakovu se rodi Juda i njegova braća.  <span class="brojRetka" id="3">3</span>Judi Tamara rodi Peresa i Zeraha. Peresu se rodi Hesron. Hesronu se rodi Ram.  <span class="brojRetka" id="4">4</span>Ramu se rodi Aminadab. Aminadabu se rodi Nahšon. Nahšonu se rodi Salma.  <span class="brojRetka" id="5">5</span>Salmi Rahaba rodi Boaza. Boazu Ruta rodi Obeda. Obedu se rodi Jišaj.  <span class="brojRetka" id="6">6</span>Jišaju se rodi David kralj.</p><p class="pocetakParagrafa">Davidu bivša žena Urijina rodi Salomona.  <span class="brojRetka" id="7">7</span>Salomonu se rodi Roboam. Roboamu se rodi Abija. Abiji se rodi Asa.  <span class="brojRetka" id="8">8</span>Asi se rodi Jozafat. Jozafatu se rodi Joram. Joramu se rodi Ahazja.  <span class="brojRetka" id="9">9</span>Ahazji se rodi Jotam. Jotamu se rodi Ahaz. Ahazu se rodi Ezekija.  <span class="brojRetka" id="10">10</span>Ezekiji se rodi Manaše. Manašeu se rodi Amon. Amonu se rodi Jošija.  <span class="brojRetka" id="11">11</span>Jošiji se rodi Jehonija i njegova braća u vrijeme progonstva u Babilon.</p><p class="pocetakParagrafa"> <span class="brojRetka" id="12">12</span>Poslije progonstva u Babilon Jehoniji se rodi Šealtiel. Šealtielu se rodi Zerubabel.  <span class="brojRetka" id="13">13</span>Zerubabelu se rodi Abiud. Abiudu se rodi Elijakim. Elijakimu se rodi Azor.  <span class="brojRetka" id="14">14</span>Azoru se rodi Sadok. Sadoku se rodi Akim. Akimu se rodi Elijud.  <span class="brojRetka" id="15">15</span>Elijudu se rodi Eleazar. Eleazaru se rodi Matan. Matanu se rodi Jakov.  <span class="brojRetka" id="16">16</span>Jakovu se rodi Josip, muž Marije, od koje se rodio Isus koji se zove Krist.</p><p class="pocetakParagrafa"> <span class="brojRetka" id="17">17</span>U svemu dakle: od Abrahama do Davida četrnaest naraštaja; od Davida do progonstva u Babilon četrnaest naraštaja; poslije progonstva u Babilon do Krista četrnaest naraštaja.</p><p class="noviRedak"> <h4>Navještenje Josipu</h4><p class="pocetakParagrafa"> <span class="brojRetka" id="18">18</span>A rođenje Isusa Krista zbilo se ovako. Njegova majka Marija, zaručena s Josipom, prije nego se sastadoše nađe se trudna po Duhu Svetom.  <span class="brojRetka" id="19">19</span>A Josip, muž njezin, pravedan, ne htjede je izvrgnuti sramoti, nego naumi da je potajice napusti.  <span class="brojRetka" id="20">20</span>Dok je on to snovao, gle, anđeo mu se Gospodnji ukaza u snu i reče: »Josipe, sine Davidov, ne boj se uzeti k sebi Mariju, ženu svoju. Što je u njoj začeto, doista je od Duha Svetoga.  <span class="brojRetka" id="21">21</span>Rodit će sina, a ti ćeš mu nadjenuti ime Isus jer će on spasiti narod svoj od grijeha njegovih.«</p><p class="pocetakParagrafa"> <span class="brojRetka" id="22">22</span>Sve se to dogodilo da se ispuni što Gospodin reče po proroku:</p><p class="stih1"> <span class="brojRetka" id="23">23</span>Evo, Djevica će začeti i roditi sina</p><p class="stih2">i nadjenut će mu se ime Emanuel</p><p class="stih2">– što znači: S nama Bog!</p><p class="noviRedak"> </p><p class="pocetakParagrafa"> <span class="brojRetka" id="24">24</span>Kad se Josip probudi oda sna, učini kako mu naredi anđeo Gospodnji: uze k sebi svoju ženu.  <span class="brojRetka" id="25">25</span>I ne upozna je dok ne rodi sina. I nadjenu mu ime Isus.</p></p>