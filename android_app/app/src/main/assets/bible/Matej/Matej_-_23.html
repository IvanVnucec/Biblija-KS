<h4>Licemjerje i taština pismoznanaca i farizeja</h4><p class="pocetakParagrafa"> <span class="brojRetka" id="1">1</span>Tada Isus prozbori mnoštvu i svojim učenicima:  <span class="brojRetka" id="2">2</span>»Na Mojsijevu stolicu zasjedoše pismoznanci i farizeji.  <span class="brojRetka" id="3">3</span>Činite dakle i obdržavajte sve što vam kažu, ali se nemojte ravnati po njihovim djelima jer govore, a ne čine.  <span class="brojRetka" id="4">4</span>Vežu i ljudima na pleća tovare teška bremena, a sami ni da bi ih prstom maknuli.  <span class="brojRetka" id="5">5</span>Sva svoja djela čine zato da ih ljudi vide. Doista, proširuju zapise svoje i produljuju rese.  <span class="brojRetka" id="6">6</span>Vole pročelja na gozbama, prva sjedala u sinagogama,  <span class="brojRetka" id="7">7</span>pozdrave na trgovima i da ih ljudi zovu ‘Rabbi’.  <span class="brojRetka" id="8">8</span>Vi pak ne dajte se zvati ‘Rabbi’ jer jedan je učitelj vaš, a svi ste vi braća.  <span class="brojRetka" id="9">9</span>Ni ocem ne zovite nikoga na zemlji jer jedan je Otac vaš – onaj na nebesima.  <span class="brojRetka" id="10">10</span>I ne dajte da vas vođama zovu jer jedan je vaš vođa – Krist.  <span class="brojRetka" id="11">11</span>Najveći među vama neka vam bude poslužitelj.  <span class="brojRetka" id="12">12</span>Tko se god uzvisuje, bit će ponižen, a tko se ponizuje, bit će uzvišen.«</p><p class="noviRedak"> <h4>»Jao vama, pismoznanci i farizeji!«</h4><p class="pocetakParagrafa"> <span class="brojRetka" id="13">13</span>»Jao vama, pismoznanci i farizeji! Licemjeri! Zaključavate kraljevstvo nebesko pred ljudima; sami ne ulazite, a ne date ući ni onima koji bi htjeli.« </p><p class="pocetakParagrafa"> <span class="brojRetka" id="15">15</span>»Jao vama, pismoznanci i farizeji! Licemjeri! Obilazite morem i kopnom da pridobijete jednog sljedbenika. A kad ga pridobijete, promećete ga u sina paklenoga dvaput goreg od sebe.«</p><p class="pocetakParagrafa"> <span class="brojRetka" id="16">16</span>»Jao vama! Slijepe vođe! Govorite: ‘Zakune li se tko Hramom, nije ništa. Ali ako se zakune hramskim zlatom, veže ga zakletva.’  <span class="brojRetka" id="17">17</span>Budale i slijepci! Ta što je veće: zlato ili Hram što posvećuje zlato?  <span class="brojRetka" id="18">18</span>Nadalje: ‘Zakune li se tko žrtvenikom, nije ništa. Ali ako se zakune darom što je na njemu, veže ga zakletva.’  <span class="brojRetka" id="19">19</span>Slijepci! Ta što je veće: dar ili žrtvenik što dar posvećuje?  <span class="brojRetka" id="20">20</span>Tko se dakle zakune žrtvenikom, kune se njime i svime što je na njemu.  <span class="brojRetka" id="21">21</span>I tko se zakune Hramom, kune se njime i Onim koji u njemu prebiva.  <span class="brojRetka" id="22">22</span>I tko se zakune nebom, kune se prijestoljem Božjim i Onim koji na njemu sjedi.«</p><p class="pocetakParagrafa"> <span class="brojRetka" id="23">23</span>»Jao vama, pismoznanci i farizeji! Licemjeri! Namirujete desetinu od metvice i kopra i kima, a propuštate najvažnije u Zakonu: pravednost, milosrđe, vjernost. Ovo je trebalo činiti, a ono ne propuštati.  <span class="brojRetka" id="24">24</span>Slijepe vođe! Cijedite komarca, a gutate devu!«</p><p class="pocetakParagrafa"> <span class="brojRetka" id="25">25</span>»Jao vama, pismoznanci i farizeji! Licemjeri! Čistite čašu i zdjelu izvana, a iznutra su pune grabeža i pohlepe.  <span class="brojRetka" id="26">26</span>Farizeju slijepi! Očisti najprije nutrinu čaše da joj i vanjština bude čista.«</p><p class="pocetakParagrafa"> <span class="brojRetka" id="27">27</span>Jao vama, pismoznanci i farizeji! Licemjeri! Nalik ste na obijeljene grobove. Izvana izgledaju lijepi, a iznutra su puni mrtvačkih kostiju i svakojake nečistoće.  <span class="brojRetka" id="28">28</span>Tako i vi izvana ljudima izgledate pravedni, a iznutra ste puni licemjerja i bezakonja.«</p><p class="pocetakParagrafa"> <span class="brojRetka" id="29">29</span>»Jao vama, pismoznanci i farizeji! Licemjeri! Gradite grobnice prorocima i kitite spomenike pravednicima  <span class="brojRetka" id="30">30</span>te govorite: ‘Da smo mi živjeli u dane otaca svojih, ne bismo bili njihovi sudionici u prolijevanju krvi proročke.’  <span class="brojRetka" id="31">31</span>Tako sami protiv sebe svjedočite da ste sinovi ubojicâ prorokâ.  <span class="brojRetka" id="32">32</span>Dopunite samo mjeru otaca svojih!«</p><p class="noviRedak"> <h4>Skora kazna</h4><p class="pocetakParagrafa"> <span class="brojRetka" id="33">33</span>»Zmije! Leglo gujinje! Kako ćete uteći osudi paklenoj?  <span class="brojRetka" id="34">34</span>Zato evo ja šaljem vama proroke i mudrace i pismoznance. Jedne ćete od njih ubiti i raspeti, druge bičevati po svojim sinagogama i progoniti od grada do grada  <span class="brojRetka" id="35">35</span>da tako na vas dođe sva pravedna krv, prolivena na zemlji od krvi Abela pravednoga pa do krvi Zaharije, sina Barahijina, kojega ubiste između Hrama i žrtvenika.  <span class="brojRetka" id="36">36</span>Zaista, kažem vam, sve će to doći na ovaj naraštaj!«</p><p class="noviRedak"> <h4>Prijekor Jeruzalemu</h4><p class="pocetakParagrafa"> <span class="brojRetka" id="37">37</span>»Jeruzaleme, Jeruzaleme, koji ubijaš proroke i kamenuješ one što su tebi poslani! Koliko li puta htjedoh okupiti djecu tvoju kao što kvočka okuplja piliće pod krila, i ne htjedoste.  <span class="brojRetka" id="38">38</span>Evo, napuštena vam kuća.  <span class="brojRetka" id="39">39</span>Doista, kažem vam, odsada me nećete vidjeti dok ne reknete: Blagoslovljen Onaj koji dolazi u ime Gospodnje!«</p></p></p></p>