<h4>Prispodoba o deset djevica</h4><p class="pocetakParagrafa"> <span class="brojRetka" id="1">1</span>»Tada će kraljevstvo nebesko biti kao kad deset djevica uze svoje svjetiljke i iziđe u susret zaručniku.  <span class="brojRetka" id="2">2</span>Pet ih bijaše ludih, a pet mudrih.  <span class="brojRetka" id="3">3</span>Lude uzeše svjetiljke, ali ne uzeše sa sobom ulja.  <span class="brojRetka" id="4">4</span>Mudre pak zajedno sa svjetiljkama uzeše u posudama ulja.«</p><p class="pocetakParagrafa"> <span class="brojRetka" id="5">5</span>»Budući da je zaručnik okasnio, sve one zadrijemaše i pozaspaše.  <span class="brojRetka" id="6">6</span>O ponoći nasta vika: ‘Evo zaručnika! Iziđite mu u susret!’  <span class="brojRetka" id="7">7</span>Tada ustadoše sve one djevice i urediše svoje svjetiljke.  <span class="brojRetka" id="8">8</span>Lude tada rekoše mudrima: ‘Dajte nam od svoga ulja, gase nam se svjetiljke!’  <span class="brojRetka" id="9">9</span>Mudre im odgovore: ‘Nipošto! Ne bi doteklo nama i vama. Pođite radije k prodavačima i kupite!’«</p><p class="pocetakParagrafa"> <span class="brojRetka" id="10">10</span>»Dok one odoše kupiti, dođe zaručnik: koje bijahu pripravne, uđoše s njim na svadbu i zatvore se vrata.  <span class="brojRetka" id="11">11</span>Poslije dođu i ostale djevice pa stanu dozivati: ‘Gospodine! Gospodine! Otvori nam!’  <span class="brojRetka" id="12">12</span>A on im odgovori: ‘Zaista, kažem vam, ne poznam vas!’  <span class="brojRetka" id="13">13</span>Bdijte dakle jer ne znate dana ni časa!«</p><p class="noviRedak"> <h4>Prispodoba o talentima</h4><p class="pocetakParagrafa"> <span class="brojRetka" id="14">14</span>»Doista, kao kad ono čovjek, polazeći na put, dozva sluge i dade im svoj imetak.  <span class="brojRetka" id="15">15</span>Jednomu dade pet talenata, drugomu dva, a trećemu jedan – svakomu po njegovoj sposobnosti.  <span class="brojRetka" id="16">16</span>I otputova. Onaj koji je primio pet talenata odmah ode, upotrijebi ih i stekne drugih pet.  <span class="brojRetka" id="17">17</span>Isto tako i onaj sa dva stekne druga dva.  <span class="brojRetka" id="18">18</span>Onaj, naprotiv, koji je primio jedan ode, otkopa zemlju i sakri novac gospodarov.«</p><p class="pocetakParagrafa"> <span class="brojRetka" id="19">19</span>»Nakon dugo vremena dođe gospodar tih slugu i zatraži od njih račun.  <span class="brojRetka" id="20">20</span>Pristupi mu onaj što je primio pet talenata i donese drugih pet govoreći: ‘Gospodaru! Pet si mi talenata predao. Evo, drugih sam pet talenata stekao!’  <span class="brojRetka" id="21">21</span>Reče mu gospodar: ‘Valjaš, slugo dobri i vjerni! U malome si bio vjeran, nad mnogim ću te postaviti! Uđi u radost gospodara svoga!’«</p><p class="pocetakParagrafa"> <span class="brojRetka" id="22">22</span>»Pristupi i onaj sa dva talenta te reče: ‘Gospodaru! Dva si mi talenta predao. Evo, druga sam dva talenta stekao!’  <span class="brojRetka" id="23">23</span>Reče mu gospodar: ‘Valjaš, slugo dobri i vjerni! U malome si bio vjeran, nad mnogim ću te postaviti! Uđi u radost gospodara svoga.’«</p><p class="pocetakParagrafa"> <span class="brojRetka" id="24">24</span>»A pristupi i onaj koji je primio jedan talenat te reče: ‘Gospodaru! Znadoh te: čovjek si strog, žanješ gdje nisi sijao i kupīš gdje nisi vijao.  <span class="brojRetka" id="25">25</span>Pobojah se stoga, odoh i sakrih talenat tvoj u zemlju. Evo ti tvoje!’  <span class="brojRetka" id="26">26</span>A gospodar mu reče: ‘Slugo zli i lijeni! Znao si da žanjem gdje nisam sijao i kupīm gdje nisam vijao!  <span class="brojRetka" id="27">27</span>Trebalo je dakle da uložiš moj novac kod novčara i ja bih po povratku izvadio svoje s dobitkom.’«</p><p class="pocetakParagrafa"> <span class="brojRetka" id="28">28</span>»’Uzmite stoga od njega talenat i podajte onomu koji ih ima deset.  <span class="brojRetka" id="29">29</span>Doista, onomu koji ima još će se dati, neka ima u izobilju, a od onoga koji nema oduzet će se i ono što ima.  <span class="brojRetka" id="30">30</span>A beskorisnoga slugu izbacite van u tamu. Ondje će biti plač i škrgut zubî.’«</p><p class="noviRedak"> <h4>Posljednji sud</h4><p class="pocetakParagrafa"> <span class="brojRetka" id="31">31</span>»Kad Sin Čovječji dođe u slavi i svi anđeli njegovi s njime, sjest će na prijestolje slave svoje.  <span class="brojRetka" id="32">32</span>I sabrat će se pred njim svi narodi, a on će ih jedne od drugih razlučiti kao što pastir razlučuje ovce od jaraca.  <span class="brojRetka" id="33">33</span>Postavit će ovce sebi zdesna, a jarce slijeva.«</p><p class="pocetakParagrafa"> <span class="brojRetka" id="34">34</span>»Tada će kralj reći onima sebi zdesna: ‘Dođite, blagoslovljeni Oca mojega! Primite u baštinu Kraljevstvo pripravljeno za vas od postanka svijeta!  <span class="brojRetka" id="35">35</span>Jer ogladnjeh i dadoste mi jesti; ožednjeh i napojiste me; stranac bijah i primiste me;  <span class="brojRetka" id="36">36</span>gol i zaogrnuste me; oboljeh i pohodiste me; u tamnici bijah i dođoste k meni.’«</p><p class="pocetakParagrafa"> <span class="brojRetka" id="37">37</span>»Tada će mu pravednici odgovoriti: ‘Gospodine, kada te to vidjesmo gladna i nahranismo te; ili žedna i napojismo te?  <span class="brojRetka" id="38">38</span>Kada te vidjesmo kao stranca i primismo; ili gola i zaogrnusmo te?  <span class="brojRetka" id="39">39</span>Kada te vidjesmo bolesna ili u tamnici i dođosmo k tebi?’  <span class="brojRetka" id="40">40</span>A kralj će im odgovoriti: ‘Zaista, kažem vam, što god učiniste jednomu od ove moje najmanje braće, meni učiniste!’«</p><p class="pocetakParagrafa"> <span class="brojRetka" id="41">41</span>»Zatim će reći i onima slijeva: ‘Odlazite od mene, prokleti, u oganj vječni, pripravljen đavlu i anđelima njegovim!  <span class="brojRetka" id="42">42</span>Jer ogladnjeh i ne dadoste mi jesti; ožednjeh i ne dadoste mi piti;  <span class="brojRetka" id="43">43</span>stranac bijah i ne primiste me; gol i ne zaogrnuste me; bolestan i u tamnici i ne pohodiste me!’«</p><p class="pocetakParagrafa"> <span class="brojRetka" id="44">44</span>»Tada će mu i oni odgovoriti: ‘Gospodine, a kada te to vidjesmo gladna, ili žedna, ili stranca, ili gola, ili bolesna, ili u tamnici, i ne poslužismo te?’  <span class="brojRetka" id="45">45</span>Tada će im on odgovoriti: ‘Zaista, kažem vam, što god ne učiniste jednomu od ovih najmanjih, ni meni ne učiniste.’«</p><p class="pocetakParagrafa"> <span class="brojRetka" id="46">46</span>»I otići će ovi u muku vječnu, a pravednici u život vječni.«</p></p></p>