<h4>Mesijanski ulazak u Jeruzalem</h4><p class="pocetakParagrafa"> <span class="brojRetka" id="1">1</span>Kad se približiše Jeruzalemu te dođoše u Betfagu, na Maslinskoj gori, posla Isus dvojicu učenika  <span class="brojRetka" id="2">2</span>govoreći: »Pođite u selo pred vama i odmah ćete naći privezanu magaricu i uz nju magare. Odriješite ih i dovedite k meni.  <span class="brojRetka" id="3">3</span>Ako vam tko što rekne, recite: ‘Gospodinu trebaju’, i odmah će ih pustiti.«</p><p class="pocetakParagrafa"> <span class="brojRetka" id="4">4</span>To se dogodi da se ispuni što je rečeno po proroku:</p><p class="noviRedak"> </p><p class="stih1"> <span class="brojRetka" id="5">5</span>Recite kćeri Sionskoj:</p><p class="stih2">Evo kralj ti tvoj dolazi,</p><p class="stih2">krotak, jašuć na magarcu,</p><p class="stih2">na magaretu, mladetu magaričinu.</p><p class="noviRedak"> </p><p class="pocetakParagrafa"> <span class="brojRetka" id="6">6</span>Učenici odu i učine kako im naredi Isus.  <span class="brojRetka" id="7">7</span>Dovedu magaricu i magare te stave na njih haljine i Isus uzjaha na njih.  <span class="brojRetka" id="8">8</span>Silan svijet prostrije svoje haljine po putu, a drugi rezahu grane sa stabala i sterahu ih po putu.  <span class="brojRetka" id="9">9</span>Mnoštvo pak pred njim i za njim klicaše: »Hosana Sinu Davidovu! Blagoslovljen Onaj koji dolazi u ime Gospodnje! Hosana u visinama!«</p><p class="pocetakParagrafa"> <span class="brojRetka" id="10">10</span>Kad uđe u Jeruzalem, uskomešao se sav grad i govorio: »Tko je ovaj?«  <span class="brojRetka" id="11">11</span>A mnoštvo odgovaraše: »To je Prorok, Isus iz Nazareta galilejskoga.«</p><p class="noviRedak"> <h4>Izgon trgovaca iz Hrama</h4><p class="pocetakParagrafa"> <span class="brojRetka" id="12">12</span>Isus uđe u Hram i izagna sve koji su prodavali i kupovali u Hramu. Mjenjačima isprevrta stolove i prodavačima golubova klupe.  <span class="brojRetka" id="13">13</span>Kaže im: »Pisano je: Dom će se moj zvati Dom molitve, a vi od njega činite pećinu razbojničku.«</p><p class="pocetakParagrafa"> <span class="brojRetka" id="14">14</span>U Hramu mu priđoše slijepi i hromi i on ih ozdravi.</p><p class="pocetakParagrafa"> <span class="brojRetka" id="15">15</span>A kad glavari svećenički i pismoznanci vidješe čudesa koja učini i djecu što viču Hramom: »Hosana Sinu Davidovu!«, gnjevni  <span class="brojRetka" id="16">16</span>mu rekoše: »Čuješ li što ovi govore?« Kaže im Isus: »Da! A niste li čitali:</p><p class="noviRedak"> </p><p class="stih1">Iz usta djece i dojenčadi</p><p class="stih2">sebi si pripravio hvalu?«</p><p class="noviRedak"> </p><p class="pocetakParagrafa"> <span class="brojRetka" id="17">17</span>On ih ostavi, pođe iz grada u Betaniju te ondje prenoći.</p><p class="noviRedak"> <h4>Neplodna smokva</h4><p class="pocetakParagrafa"> <span class="brojRetka" id="18">18</span>Ujutro se vraćao u grad i ogladnje.  <span class="brojRetka" id="19">19</span>Ugleda smokvu kraj puta i priđe k njoj, ali ne nađe na njoj ništa osim lišća pa joj kaže: »Ne bilo više ploda s tebe dovijeka!« I smokva umah usahnu.</p><p class="pocetakParagrafa"> <span class="brojRetka" id="20">20</span>Vidjevši to, učenici se začude: »Kako umah smokva usahnu!«  <span class="brojRetka" id="21">21</span>Isus im odvrati: »Zaista, kažem vam, ako budete imali vjeru i ne posumnjate, činit ćete ne samo ovo sa smokvom, nego – reknete li i ovoj gori: ‘Digni se i baci u more!’, bit će tako.  <span class="brojRetka" id="22">22</span>I sve što zaištete u molitvi vjerujući, primit ćete.«</p><p class="noviRedak"> <h4>Odakle Isusu vlast?</h4><p class="pocetakParagrafa"> <span class="brojRetka" id="23">23</span>I uđe u Hram. Dok je naučavao, pristupiše mu glavari svećenički i starješine narodne te ga upitaše: »Kojom vlašću to činiš? Tko ti dade tu vlast?«</p><p class="pocetakParagrafa"> <span class="brojRetka" id="24">24</span>Isus im odgovori: »I ja ću vas jedno upitati. Ako mi na to odgovorite, ja ću vama kazati kojom vlašću ovo činim.  <span class="brojRetka" id="25">25</span>Krst Ivanov odakle li bijaše? Od Neba ili od ljudi?« A oni umovahu među sobom: »Reknemo li ‘Od Neba’, odvratit će nam: ‘Zašto mu, dakle, ne povjerovaste?’  <span class="brojRetka" id="26">26</span>A reknemo li ‘Od ljudi’, strah nas je mnoštva. Ta svi Ivana smatraju prorokom.«  <span class="brojRetka" id="27">27</span>Zato odgovore Isusu: »Ne znamo.« I on njima reče: »Ni ja vama neću kazati kojom vlašću ovo činim.«</p><p class="noviRedak"> <h4>Prispodoba o dva sina</h4><p class="pocetakParagrafa"> <span class="brojRetka" id="28">28</span>»A što vam se čini? Čovjek neki imao dva sina. Priđe prvomu i reče: ‘Sinko, hajde danas na posao u vinograd!’  <span class="brojRetka" id="29">29</span>On odgovori: ‘Neću!’ No poslije se predomisli i ode.  <span class="brojRetka" id="30">30</span>Priđe i drugomu pa mu reče isto tako. A on odgovori: ‘Evo me, gospodaru!’ i ne ode.  <span class="brojRetka" id="31">31</span>Koji od te dvojice izvrši volju očevu?« Kažu: »Onaj prvi.« Nato će im Isus: »Zaista, kažem vam, carinici i bludnice pretekoše vas u kraljevstvo Božje!  <span class="brojRetka" id="32">32</span>Doista, Ivan dođe k vama putom pravednosti i vi mu ne povjerovaste, a carinici mu i bludnice povjerovaše. Vi pak, makar to vidjeste, ni kasnije se ne predomisliste da mu povjerujete.«</p><p class="noviRedak"> <h4>Vinogradari ubojice</h4><p class="pocetakParagrafa"> <span class="brojRetka" id="33">33</span>»Drugu prispodobu čujte! Bijaše neki domaćin koji posadi vinograd, ogradi ga ogradom, iskopa u njemu tijesak i podiže kulu pa ga iznajmi vinogradarima i otputova.  <span class="brojRetka" id="34">34</span>Kad se približilo vrijeme plodova, posla svoje sluge vinogradarima da uzmu njegov urod.  <span class="brojRetka" id="35">35</span>A vinogradari pograbe njegove sluge pa jednoga istukoše, drugog ubiše, a trećega kamenovaše.  <span class="brojRetka" id="36">36</span>I opet posla druge sluge, više njih nego prije, ali oni i s njima postupiše jednako.«</p><p class="pocetakParagrafa"> <span class="brojRetka" id="37">37</span>»Naposljetku posla k njima sina svoga misleći: ‘Poštovat će mog sina.’  <span class="brojRetka" id="38">38</span>Ali kad vinogradari ugledaju sina, rekoše među sobom: ‘Ovo je baštinik! Hajde da ga ubijemo i imat ćemo baštinu njegovu!’  <span class="brojRetka" id="39">39</span>I pograbe ga, izbace iz vinograda i ubiju.«</p><p class="pocetakParagrafa"> <span class="brojRetka" id="40">40</span>»Kada dakle dođe gospodar vinograda, što će učiniti s tim vinogradarima?«  <span class="brojRetka" id="41">41</span>Kažu mu: »Opake će nemilo pogubiti, a vinograd iznajmiti drugim vinogradarima što će mu davati urod u svoje vrijeme.«</p><p class="pocetakParagrafa"> <span class="brojRetka" id="42">42</span>Kaže im Isus: »Zar nikada niste čitali u Pismima:</p><p class="noviRedak"> </p><p class="stih1">Kamen što ga odbaciše graditelji</p><p class="stih2">postade kamen zaglavni.</p><p class="stih1">Gospodnje je to djelo –</p><p class="stih2">kakvo čudo u očima našim!</p><p class="noviRedak"> </p><p class="pocetakParagrafa"> <span class="brojRetka" id="43">43</span>Zato će se – kažem vam – oduzeti od vas kraljevstvo Božje i dat će se narodu koji donosi njegove plodove! ( <span class="brojRetka" id="44">44</span>I tko padne na taj kamen, smrskat će se, a na koga on padne, satrt će ga.)«</p><p class="pocetakParagrafa"> <span class="brojRetka" id="45">45</span>Kad su glavari svećenički i farizeji čuli te njegove prispodobe, razumjeli su da govori o njima.  <span class="brojRetka" id="46">46</span>I tražili su da ga uhvate, ali se pobojaše mnoštva jer ga je smatralo prorokom.</p></p></p></p></p></p>