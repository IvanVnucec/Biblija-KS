<h2>VI. SKORA BUDUĆNOST NOVOGA BOŽJEG SVIJETA</h2><h3>1. PRIPOVJEDNI DIO</h3><h4>Nerazrješivost ženidbe</h4><p class="pocetakParagrafa"> <span class="brojRetka" id="1">1</span>Kad Isus završi te besjede, ode iz Galileje i dođe u judejski kraj s onu stranu Jordana.  <span class="brojRetka" id="2">2</span>Za njim je išao silan svijet. Ondje ih izliječi.</p><p class="pocetakParagrafa"> <span class="brojRetka" id="3">3</span>Pristupe mu tada farizeji pa, da ga iskušaju, kažu: »Je li dopušteno otpustiti ženu s kojega god razloga?«  <span class="brojRetka" id="4">4</span>On odgovori: »Zar niste čitali: Stvoritelj od početka muško i žensko stvori ih <span class="brojRetka" id="5">5</span>i reče: Stoga će čovjek ostaviti oca i majku da prione uza svoju ženu; i dvoje njih bit će jedno tijelo? <span class="brojRetka" id="6">6</span>Tako više nisu dvoje, nego jedno tijelo. Što, dakle, Bog združi, čovjek neka ne rastavlja.«</p><p class="pocetakParagrafa"> <span class="brojRetka" id="7">7</span>Kažu mu: »Zašto onda Mojsije zapovjedi dati otpusno pismo i – otpustiti?«  <span class="brojRetka" id="8">8</span>Odgovori im: »Zbog tvrdoće srca vašega dopusti vam Mojsije otpustiti žene, ali od početka ne bijaše tako.  <span class="brojRetka" id="9">9</span>A ja vam kažem: Tko otpusti svoju ženu – osim zbog bludništva – pa se oženi drugom, čini preljub.«</p><p class="noviRedak"> <h4>Dragovoljna uzdržljivost</h4><p class="pocetakParagrafa"> <span class="brojRetka" id="10">10</span>Kažu mu učenici: »Ako je tako između muža i žene, bolje je ne ženiti se.«  <span class="brojRetka" id="11">11</span>A on im reče: »Ne shvaćaju toga svi, nego samo oni kojima je dano.  <span class="brojRetka" id="12">12</span>Doista, ima za ženidbu nesposobnih koji se takvi iz utrobe materine rodiše. Ima nesposobnih koje ljudi onesposobiše. A ima nesposobnih koji sami sebe onesposobiše poradi kraljevstva nebeskoga. Tko može shvatiti, neka shvati.«</p><p class="noviRedak"> <h4>Isus i djeca</h4><p class="pocetakParagrafa"> <span class="brojRetka" id="13">13</span>Tada mu doniješe dječicu da na njih stavi ruke i pomoli se. A učenici im branili.  <span class="brojRetka" id="14">14</span>Nato će im Isus: »Pustite dječicu i ne priječite im k meni jer takvih je kraljevstvo nebesko!«  <span class="brojRetka" id="15">15</span>I položi ruke na njih pa krene odande.</p><p class="noviRedak"> <h4>Bogati mladić</h4><p class="pocetakParagrafa"> <span class="brojRetka" id="16">16</span>I gle, pristupi mu netko i reče: »Učitelju, koje mi je dobro činiti da imam život vječni?«  <span class="brojRetka" id="17">17</span>A on mu reče: »Što me pitaš o dobrome? Jedan je samo dobar! Ali ako hoćeš u život ući, čuvaj zapovijedi.«  <span class="brojRetka" id="18">18</span>Upita ga: »Koje?« A Isus reče:</p><p class="noviRedak"> </p><p class="stih1">»Ne ubij!</p><p class="stih1">Ne čini preljuba!</p><p class="stih1">Ne ukradi!</p><p class="stih1">Ne svjedoči lažno!</p><p class="stih1"> <span class="brojRetka" id="19">19</span>Poštuj oca i majku!</p><p class="stih1">I ljubi svoga bližnjega</p><p class="stih1">kao sebe samoga!«</p><p class="noviRedak"> </p><p class="pocetakParagrafa"> <span class="brojRetka" id="20">20</span>Kaže mu mladić: »Sve sam to čuvao. Što mi još nedostaje?«  <span class="brojRetka" id="21">21</span>Reče mu Isus: »Hoćeš li biti savršen, idi, prodaj što imaš i podaj siromasima pa ćeš imati blago na nebu. A onda dođi i idi za mnom.«  <span class="brojRetka" id="22">22</span>Na tu riječ ode mladić žalostan jer imaše velik imetak.</p><p class="noviRedak"> <h4>Opasnost od bogatstva</h4><p class="pocetakParagrafa"> <span class="brojRetka" id="23">23</span>A Isus reče svojim učenicima: »Zaista, kažem vam, teško će bogataš u kraljevstvo nebesko.  <span class="brojRetka" id="24">24</span>Ponovno vam velim: Lakše je devi kroz uši iglene nego bogatašu u kraljevstvo Božje.«</p><p class="pocetakParagrafa"> <span class="brojRetka" id="25">25</span>Čuvši to, učenici se silno snebivahu govoreći: »Tko se onda može spasiti?«  <span class="brojRetka" id="26">26</span>A Isus upre u njih pogled pa im reče: »Ljudima je to nemoguće, ali Bogu je sve moguće.«</p><p class="noviRedak"> <h4>Nagrada Isusovim sljedbenicima</h4><p class="pocetakParagrafa"> <span class="brojRetka" id="27">27</span>Tada Petar prihvati pa upita: »Evo, mi sve ostavismo i pođosmo za tobom. Što ćemo za to dobiti?«  <span class="brojRetka" id="28">28</span>Reče im Isus: »Zaista, kažem vam, vi koji pođoste za mnom, o preporodu, kad Sin Čovječji sjedne na prijestolje svoje slave, i vi ćete sjediti na dvanaest prijestolja i suditi dvanaest plemena Izraelovih.  <span class="brojRetka" id="29">29</span>I tko god ostavi kuće, ili braću, ili sestre, ili oca, ili majku, ili ženu, ili djecu, ili polja poradi imena mojega, stostruko će primiti i život vječni baštiniti.«</p><p class="pocetakParagrafa"> <span class="brojRetka" id="30">30</span>»A mnogi prvi bit će posljednji, i posljednji prvi.«</p></p></p></p></p></p>