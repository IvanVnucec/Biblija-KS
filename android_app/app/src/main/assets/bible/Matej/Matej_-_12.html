<h4>Trganje klasja u subotu</h4><p class="pocetakParagrafa"> <span class="brojRetka" id="1">1</span>U ono vrijeme prolazio je Isus subotom kroz usjeve. Učenici su njegovi ogladnjeli te počeli trgati klasje i jesti.  <span class="brojRetka" id="2">2</span>Vidjevši to, farizeji mu rekoše: »Gle, učenici tvoji čine što nije dopušteno činiti subotom.«  <span class="brojRetka" id="3">3</span>On im reče: »Niste li čitali što učini David kad ogladnje on i njegovi pratioci?  <span class="brojRetka" id="4">4</span>Kako uđe u Dom Božji te pojedoše prinesene kruhove, a to ne bijaše slobodno jesti ni njemu ni njegovim pratiocima, nego samo svećenicima?  <span class="brojRetka" id="5">5</span>Ili zar niste čitali u Zakonu da subotom svećenici u Hramu krše subotu, a bez krivnje su?  <span class="brojRetka" id="6">6</span>A velim vam: veće od Hrama jest ovdje!  <span class="brojRetka" id="7">7</span>I kad biste razumjeli što ono znači: Milosrđe mi je milo, a ne žrtva, ne biste osudili ove nekrive.  <span class="brojRetka" id="8">8</span>Ta Sin Čovječji gospodar je subote!«</p><p class="noviRedak"> <h4>Ozdravljenje u subotu</h4><p class="pocetakParagrafa"> <span class="brojRetka" id="9">9</span>Otišavši odande, dođe u njihovu sinagogu,  <span class="brojRetka" id="10">10</span>kad gle čovjeka s usahlom rukom. A oni upitaše Isusa da bi ga mogli optužiti: »Je li dopušteno subotom liječiti?«  <span class="brojRetka" id="11">11</span>On im reče: »Tko to od vas jedinu ovcu koju ima ne bi subotom prihvatio i izvadio kad bi mu upala u jamu?  <span class="brojRetka" id="12">12</span>A koliko je čovjek vredniji od ovce! Tako, slobodno je subotom činiti dobro!«</p><p class="pocetakParagrafa"> <span class="brojRetka" id="13">13</span>Tada reče čovjeku: »Ispruži ruku!« On je ispruži, i – ruka mu zdrava kao i druga!  <span class="brojRetka" id="14">14</span>A farizeji iziđoše i održaše vijećanje protiv njega, kako da ga pogube.</p><p class="noviRedak"> <h4>Isus »Sluga Jahvin«</h4><p class="pocetakParagrafa"> <span class="brojRetka" id="15">15</span>Kad Isus to dozna, ukloni se odande. Za njim je išlo mnoštvo. On ih sve ozdravi  <span class="brojRetka" id="16">16</span>i poprijeti im da ga ne prokazuju –  <span class="brojRetka" id="17">17</span>da se ispuni što je rečeno po Izaiji proroku:</p><p class="noviRedak"> </p><p class="stih1"> <span class="brojRetka" id="18">18</span>Evo Sluge mojega, koga sebi izabrah:</p><p class="stih2">mog ljubimca, miljenika duše moje!</p><p class="stih1">Stavit ću Duha svoga na njega:</p><p class="stih2">naviještat će pravo narodima;</p><p class="stih1"> <span class="brojRetka" id="19">19</span>preti se neće, neće bučiti,</p><p class="stih2">glas mu se neće čuti po trgovima;</p><p class="stih1"> <span class="brojRetka" id="20">20</span>trske stučene prelomiti neće,</p><p class="stih2">stijenja što tek tinja neće ugasiti –</p><p class="stih2">sve dok do pobjede ne izvede pravo.</p><p class="stih1"> <span class="brojRetka" id="21">21</span>Ime njegovo nada je narodima!</p><p class="noviRedak"> <h4>Odakle Isusu snaga</h4><p class="pocetakParagrafa"> <span class="brojRetka" id="22">22</span>Tada mu donesoše opsjednuta, slijepa i nijema. I ozdravi ga te njemak progovori i progleda.  <span class="brojRetka" id="23">23</span>I sve ono mnoštvo zapanjeno govoraše: »Da ovo nije Sin Davidov?«  <span class="brojRetka" id="24">24</span>A farizeji čuvši to rekoše: »Ne može ovaj izgoniti đavle osim po Beelzebulu, poglavici đavolskom.«</p><p class="pocetakParagrafa"> <span class="brojRetka" id="25">25</span>A on, znajući njihove misli, reče im: »Svako kraljevstvo u sebi razdijeljeno opustjet će i svaki grad ili kuća u sebi razdijeljena neće opstati.  <span class="brojRetka" id="26">26</span>Ako Sotona Sotonu izgoni, u sebi je razdijeljen. Kako će dakle opstati kraljevstvo njegovo?  <span class="brojRetka" id="27">27</span>I ako ja po Beelzebulu izgonim đavle, po kome ih sinovi vaši izgone? Zato će vam oni biti suci.  <span class="brojRetka" id="28">28</span>Ali ako ja po Duhu Božjem izgonim đavle, zbilja je došlo k vama kraljevstvo Božje.«</p><p class="pocetakParagrafa"> <span class="brojRetka" id="29">29</span>»Ili kako bi tko mogao ući u kuću jakoga i oplijeniti mu pokućstvo ako prije ne sveže jakoga? Tada će mu kuću oplijeniti.«</p><p class="pocetakParagrafa"> <span class="brojRetka" id="30">30</span>»Tko nije sa mnom, protiv mene je, i tko ne sabire sa mnom, rasipa.«</p><p class="noviRedak"> <h4>Grijeh protiv istine</h4><p class="pocetakParagrafa"> <span class="brojRetka" id="31">31</span>»Zato kažem vam: svaki će se grijeh i bogohulstvo oprostiti ljudima, ali rekne li tko bogohulstvo protiv Duha, neće se oprostiti.  <span class="brojRetka" id="32">32</span>I rekne li tko riječ protiv Sina Čovječjega, oprostit će mu se. Ali tko rekne protiv Duha Svetoga, neće mu se oprostiti ni na ovom svijetu ni u budućem.«</p><p class="noviRedak"> <h4>»Iz obilja srca usta govore«</h4><p class="pocetakParagrafa"> <span class="brojRetka" id="33">33</span>»Ili uzmite: dobro stablo i plod mu je dobar. Ili uzmite: trulo stablo i plod mu je truo. Ta po plodu se stablo poznaje.  <span class="brojRetka" id="34">34</span>Leglo gujinje! Kako možete govoriti dobro kad ste opaki. Ta iz obilja srca usta govore!  <span class="brojRetka" id="35">35</span>Dobar čovjek iz riznice dobre vadi dobro, a zao čovjek iz riznice zle vadi zlo.  <span class="brojRetka" id="36">36</span>A kažem vam: za svaku bezrazložnu riječ koju ljudi reknu dat će račun na Dan sudnji.  <span class="brojRetka" id="37">37</span>Doista, tvoje će te riječi opravdati i tvoje će te riječi osuditi.«</p><p class="noviRedak"> <h4>Znak Jonin</h4><p class="pocetakParagrafa"> <span class="brojRetka" id="38">38</span>Jednom zapodjenuše s njime razgovor neki pismoznanci i farizeji: »Učitelju, htjeli bismo od tebe vidjeti znak.«  <span class="brojRetka" id="39">39</span>A on im odgovori: »Naraštaj opak i preljubnički znak traži, ali mu se znak neće dati doli znak Jone proroka.  <span class="brojRetka" id="40">40</span>Doista, kao što Jona bijaše u utrobi kitovoj tri dana i tri noći, tako će i Sin Čovječji biti u srcu zemlje tri dana i tri noći.  <span class="brojRetka" id="41">41</span>Ninivljani će ustati na Sudu zajedno s ovim naraštajem i osuditi ga jer se oni na propovijed Joninu obratiše, a evo, ovdje je i više od Jone!  <span class="brojRetka" id="42">42</span>Kraljica će Juga ustati na Sudu zajedno s ovim naraštajem i osuditi ga jer je s krajeva zemlje došla čuti mudrost Salomonovu, a evo, ovdje je i više od Salomona!«</p><p class="noviRedak"> <h4>Ponovni pad</h4><p class="pocetakParagrafa"> <span class="brojRetka" id="43">43</span>»A kad nečisti duh iziđe iz čovjeka, luta bezvodnim mjestima tražeći spokoja, ali ne nalazi!  <span class="brojRetka" id="44">44</span>Tada rekne: ‘Vratit ću se u kuću odakle iziđoh.’ I došavši, nađe je praznu, pometenu i uređenu.  <span class="brojRetka" id="45">45</span>Tada ode i uzme sa sobom sedam drugih duhova, gorih od sebe, te uđu i nastane se ondje. Na kraju bude s onim čovjekom gore nego na početku. Tako će biti i s ovim opakim naraštajem.«</p><p class="noviRedak"> <h4>Prava rodbina Isusova</h4><p class="pocetakParagrafa"> <span class="brojRetka" id="46">46</span>Dok on još govoraše mnoštvu, eto majke i braće njegove. Stajahu vani tražeći da s njime govore.  <span class="brojRetka" id="47">47</span>Reče mu netko: »Evo majke tvoje i braće tvoje, vani stoje i traže da s tobom govore.«  <span class="brojRetka" id="48">48</span>Tomu koji mu to javi on odgovori: »Tko je majka moja, tko li braća moja?«  <span class="brojRetka" id="49">49</span>I pruži ruku prema učenicima: »Evo«, reče, »majke moje i braće moje!  <span class="brojRetka" id="50">50</span>Doista, tko god vrši volju Oca mojega, koji je na nebesima, taj mi je brat i sestra i majka.«</p></p></p></p></p></p></p></p></p>