<h3>2. ESHATOLOŠKA BESJEDA – DOVRŠENJE BOŽJEG DJELA</h3><h4>Uvod</h4><p class="pocetakParagrafa"> <span class="brojRetka" id="1">1</span>Isus iziđe iz Hrama. Putem mu pristupiše učenici pokazujući mu hramsko zdanje.  <span class="brojRetka" id="2">2</span>A on im reče: »Ne vidite li sve ovo? Zaista, kažem vam, ne, neće se ovdje ostaviti ni kamen na kamenu nerazvaljen.«</p><p class="noviRedak"> <h4>Početak nevolja</h4><p class="pocetakParagrafa"> <span class="brojRetka" id="3">3</span>Dok je zatim na Maslinskoj gori sjedio, pristupiše k njemu učenici nasamo govoreći: »Reci nam kada će to biti i koji će biti znak tvojega dolaska i svršetka svijeta?«</p><p class="pocetakParagrafa"> <span class="brojRetka" id="4">4</span>Isus im odgovori: »Pazite da vas tko ne zavede!  <span class="brojRetka" id="5">5</span>Mnogi će doista doći u moje ime i govoriti: ‘Ja sam Krist!’ I mnoge će zavesti.«</p><p class="pocetakParagrafa"> <span class="brojRetka" id="6">6</span>»A čut ćete za ratove i za glasove o ratovima. Pazite, ne uznemirujte se. Doista treba da se to dogodi, ali to još nije svršetak.  <span class="brojRetka" id="7">7</span>Narod će ustati protiv naroda i kraljevstvo protiv kraljevstva; bit će gladi i potresa po raznim mjestima.  <span class="brojRetka" id="8">8</span>Ali sve je to samo početak trudova.«</p><p class="pocetakParagrafa"> <span class="brojRetka" id="9">9</span>»Tada će vas predavati na muke i ubijati vas. I svi će vas narodi zamrziti zbog imena moga.  <span class="brojRetka" id="10">10</span>Mnogi će se tada sablazniti, izdavat će jedni druge i mrziti se među sobom.  <span class="brojRetka" id="11">11</span>Ustat će mnogi lažni proroci i mnoge zavesti.  <span class="brojRetka" id="12">12</span>Razmahat će se bezakonje i ohladnjeti ljubav mnogih.  <span class="brojRetka" id="13">13</span>Ali tko ustraje do svršetka, bit će spašen.«</p><p class="pocetakParagrafa"> <span class="brojRetka" id="14">14</span>»I propovijedat će se ovo evanđelje Kraljevstva po svem svijetu za svjedočanstvo svim narodima. Tada će doći svršetak.«</p><p class="noviRedak"> <h4>Razorenje Jeruzalema</h4><p class="pocetakParagrafa"> <span class="brojRetka" id="15">15</span>»Kada dakle vidite da grozota pustoši, po proroštvu Daniela proroka, stoluje na svetome mjestu – tko čita, neka razumije:  <span class="brojRetka" id="16">16</span>koji se tada zateknu u Judeji, neka bježe u gore;  <span class="brojRetka" id="17">17</span>tko bude na krovu, neka ne silazi uzeti što iz kuće;  <span class="brojRetka" id="18">18</span>i tko bude u polju, neka se ne okreće natrag da uzme haljinu!«</p><p class="pocetakParagrafa"> <span class="brojRetka" id="19">19</span>»A jao trudnicama i dojiljama u one dane!«</p><p class="pocetakParagrafa"> <span class="brojRetka" id="20">20</span>»I molite da bijeg vaš ne bude zimi ili subotom,  <span class="brojRetka" id="21">21</span>jer tada će biti velika tjeskoba kakve ne bijaše od početka svijeta sve do sada, a neće je ni biti.«</p><p class="pocetakParagrafa"> <span class="brojRetka" id="22">22</span>»I kad se ne bi skratili dani oni, nitko se ne bi spasio. No poradi izabranih skratit će se dani oni.«</p><p class="pocetakParagrafa"> <span class="brojRetka" id="23">23</span>»Ako vam tada tko rekne: ‘Gle, evo Krista!’ ili: ‘Eno ga!’ – ne povjerujte!  <span class="brojRetka" id="24">24</span>Ustat će, doista, lažni kristi i lažni proroci i iznijeti znamenja velika i čudesa da, bude li moguće, zavedu i izabrane.«</p><p class="pocetakParagrafa"> <span class="brojRetka" id="25">25</span>»Eto, prorekao sam vam.«</p><p class="noviRedak"> <h4>Dolazak Sina Čovječjega</h4><p class="pocetakParagrafa"> <span class="brojRetka" id="26">26</span>»Reknu li vam dakle: ‘Evo, u pustinji je!’, ne izlazite; ‘Evo ga u ložnicama!’, ne vjerujte.  <span class="brojRetka" id="27">27</span>Jer kao što munja izlazi od istoka i bljesne do zapada, tako će biti i s dolaskom Sina Čovječjega.«</p><p class="pocetakParagrafa"> <span class="brojRetka" id="28">28</span>»Gdje bude strvine, ondje će se skupljati orlovi.«</p><p class="pocetakParagrafa"> <span class="brojRetka" id="29">29</span>»A odmah nakon nevolje onih dana</p><p class="stih2">sunce će pomrčati</p><p class="stih2">i zvijezde će s neba padati</p><p class="noviRedak"> </p><p class="pocetakParagrafa"> <span class="brojRetka" id="30">30</span>»I tada će se pojaviti znak Sina Čovječjega na nebu. I tada će proplakati sva plemena zemlje. I ugledat će Sina Čovječjega gdje dolazi na oblacima nebeskim s velikom moći i slavom.  <span class="brojRetka" id="31">31</span>I razaslat će anđele svoje s trubljom velikom i sabrat će mu izabranike s četiri vjetra, s jednoga kraja neba do drugoga.«</p><p class="noviRedak"> <h4>Iznenadnost ovih događaja</h4><p class="pocetakParagrafa"> <span class="brojRetka" id="32">32</span>»A od smokve se naučite prispodobi! Kad joj grana već omekša i lišće potjera, znate: blizu je ljeto.  <span class="brojRetka" id="33">33</span>Tako i vi kad sve to ugledate, znajte: blizu je, na vratima!«</p><p class="pocetakParagrafa"> <span class="brojRetka" id="34">34</span>»Zaista, kažem vam, ne, neće uminuti naraštaj ovaj dok se sve to ne zbude.  <span class="brojRetka" id="35">35</span>Nebo će i zemlja uminuti, ali riječi moje ne, neće uminuti.«</p><p class="pocetakParagrafa"> <span class="brojRetka" id="36">36</span>»A o onom danu i času nitko ne zna, pa ni anđeli nebeski, ni Sin, nego samo Otac.  <span class="brojRetka" id="37">37</span>Kao u dane Noine, tako će biti i dolazak Sina Čovječjega.  <span class="brojRetka" id="38">38</span>Kao što su u dane one – prije potopa – jeli i pili, ženili se i udavali do dana kad Noa uđe u korablju <span class="brojRetka" id="39">39</span>i ništa nisu ni slutili dok ne dođe potop i sve odnije – tako će biti i dolazak Sina Čovječjega.  <span class="brojRetka" id="40">40</span>Dvojica će tada biti u polju: jedan će se uzeti, drugi ostaviti.  <span class="brojRetka" id="41">41</span>Dvije će mljeti u mlinu: jedna će se uzeti, druga ostaviti.«</p><p class="pocetakParagrafa"> <span class="brojRetka" id="42">42</span>»Bdijte dakle jer ne znate u koji dan Gospodin vaš dolazi.  <span class="brojRetka" id="43">43</span>A ovo znajte: kad bi domaćin znao o kojoj straži kradljivac dolazi, bdio bi i ne bi dopustio potkopati kuće.  <span class="brojRetka" id="44">44</span>Zato i vi budite pripravni jer u čas kad i ne mislite Sin Čovječji dolazi.«</p><p class="noviRedak"> <h4>Prispodoba o budnom upravitelju</h4><p class="pocetakParagrafa"> <span class="brojRetka" id="45">45</span>»Tko li je onaj vjerni i razumni sluga što ga gospodar postavi nad svojim ukućanima da im izda hranu u pravo vrijeme?  <span class="brojRetka" id="46">46</span>Blago onome sluzi kojega gospodar kada dođe nađe da tako radi!  <span class="brojRetka" id="47">47</span>Zaista, kažem vam, postavit će ga nad svim imanjem svojim.«</p><p class="pocetakParagrafa"> <span class="brojRetka" id="48">48</span>»No rekne li taj zli sluga u srcu: ‘Okasnit će gospodar moj’  <span class="brojRetka" id="49">49</span>pa stane tući sudrugove, jesti i piti s pijanicama,  <span class="brojRetka" id="50">50</span>doći će gospodar toga sluge u dan u koji mu se ne nada i u čas u koji i ne sluti;  <span class="brojRetka" id="51">51</span>rasjeći će ga i dodijeliti mu udes među licemjerima. Ondje će biti plač i škrgut zubî.«</p></p></p></p></p></p>