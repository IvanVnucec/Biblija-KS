<h4>Prepirke o farizejskim predajama</h4><p class="pocetakParagrafa"> <span class="brojRetka" id="1">1</span>Tada pristupe Isusu farizeji i pismoznanci iz Jeruzalema govoreći:  <span class="brojRetka" id="2">2</span>»Zašto tvoji učenici prestupaju predaju starih? Ne umivaju rukû prije jela!«  <span class="brojRetka" id="3">3</span>On im odgovori: »A zašto vi prestupate zapovijed Božju radi svoje predaje?  <span class="brojRetka" id="4">4</span>Ta reče Bog: Poštuj oca i majku! I: Tko prokune oca ili majku, smrću neka se kazni! <span class="brojRetka" id="5">5</span>A vi velite: ‘Rekne li tko ocu ili majci: Pomoć koja te od mene ide neka bude sveti dar,  <span class="brojRetka" id="6">6</span>ne treba da poštuje oca svoga ni majku svoju.’ Tako dokinuste riječ Božju radi svoje predaje.  <span class="brojRetka" id="7">7</span>Licemjeri, dobro prorokova o vama Izaija:</p><p class="noviRedak"> </p><p class="stih1"> <span class="brojRetka" id="8">8</span>Narod me ovaj usnama časti,</p><p class="stih2">a srce mu je daleko od mene.</p><p class="stih1"> <span class="brojRetka" id="9">9</span>Uzalud me štuju</p><p class="stih2">naučavajući nauke – uredbe ljudske.«</p><p class="noviRedak"> </p><p class="pocetakParagrafa"> <span class="brojRetka" id="10">10</span>Tada dozove mnoštvo i reče: »Slušajte i razumijte!  <span class="brojRetka" id="11">11</span>Ne onečišćuje čovjeka što ulazi u usta, nego što iz usta izlazi – to čovjeka onečišćuje.«</p><p class="pocetakParagrafa"> <span class="brojRetka" id="12">12</span>Tada pristupe k njemu učenici i kažu mu: »Znaš li da su se farizeji sablaznili kad su čuli tu riječ?«  <span class="brojRetka" id="13">13</span>On im odgovori: »Svaki nasad koji ne posadi Otac moj nebeski iskorijenit će se.  <span class="brojRetka" id="14">14</span>Pustite ih! Slijepi su, vođe slijepaca! A ako slijepac slijepca vodi, obojica će u jamu pasti.«  <span class="brojRetka" id="15">15</span>Petar prihvati i reče mu: »Protumači nam tu prispodobu!«  <span class="brojRetka" id="16">16</span>A on reče: »I vi još uvijek ne razumijete?  <span class="brojRetka" id="17">17</span>Ne shvaćate li: sve što ulazi na usta, ide u trbuh te se izbacuje u zahod.  <span class="brojRetka" id="18">18</span>Naprotiv, što iz usta izlazi, iz srca izvire i to onečišćuje čovjeka.  <span class="brojRetka" id="19">19</span>Ta iz srca izviru opake namisli, ubojstva, preljubi, bludništva, krađe, lažna svjedočanstva, psovke.  <span class="brojRetka" id="20">20</span>To onečišćuje čovjeka; a jesti neopranih ruku ne onečišćuje čovjeka.«</p><p class="noviRedak"> <h4>Strankinja vjeruje u Isusa</h4><p class="pocetakParagrafa"> <span class="brojRetka" id="21">21</span>Isus zatim ode odande i povuče se u krajeve tirske i sidonske.  <span class="brojRetka" id="22">22</span>I gle: žena neka, Kanaanka iz onih krajeva, iziđe vičući: »Smiluj mi se, Gospodine, Sine Davidov! Kći mi je teško opsjednuta!«  <span class="brojRetka" id="23">23</span>Ali on joj ne uzvrati ni riječi. Pristupe mu na to učenici te ga moljahu: »Udovolji joj jer viče za nama.«  <span class="brojRetka" id="24">24</span>On odgovori: »Poslan sam samo k izgubljenim ovcama doma Izraelova.«  <span class="brojRetka" id="25">25</span>Ali ona priđe, pokloni mu se ničice i kaže: »Gospodine, pomozi mi!«  <span class="brojRetka" id="26">26</span>On odgovori: »Ne priliči uzeti kruh djeci i baciti ga psićima.«  <span class="brojRetka" id="27">27</span>A ona će: »Da, Gospodine! Ali psići jedu od mrvica što padaju sa stola njihovih gospodara!«  <span class="brojRetka" id="28">28</span>Tada joj Isus reče: »O ženo! Velika je vjera tvoja! Neka ti bude kako želiš.« I ozdravi joj kći toga časa.</p><p class="noviRedak"> <h4>Mnoga ozdravljenja uz Galilejsko more</h4><p class="pocetakParagrafa"> <span class="brojRetka" id="29">29</span>Otišavši odande, dođe Isus do Galilejskog mora, uziđe na goru i sjede ondje.  <span class="brojRetka" id="30">30</span>Tada nagrnu k njemu silan svijet s hromima, kljastima, slijepima, nijemima i mnogima drugima. Polože mu ih do nogu, a on ih izliječi.  <span class="brojRetka" id="31">31</span>Gledajući kako su nijemi progovorili, kljasti ozdravili, hromi prohodali, slijepi progledali, divilo se mnoštvo i slavilo Boga Izraelova.</p><p class="noviRedak"> <h4>Isus hrani četiri tisuće ljudi</h4><p class="pocetakParagrafa"> <span class="brojRetka" id="32">32</span>A Isus dozva svoje učenike pa im reče: »Žao mi je naroda jer su već tri dana uza me, a nemaju što jesti. Otpraviti ih gladne neću da ne klonu putem.«  <span class="brojRetka" id="33">33</span>Kažu mu učenici: »Odakle nam u pustinji toliko kruha da nahranimo toliko mnoštvo?«  <span class="brojRetka" id="34">34</span>A Isus im reče: »Koliko kruhova imate?« Oni će: »Sedam, i malo riba.«</p><p class="pocetakParagrafa"> <span class="brojRetka" id="35">35</span>Nato zapovjedi mnoštvu da posjeda po zemlji,  <span class="brojRetka" id="36">36</span>uze sedam kruhova i ribe, zahvali, razlomi i davaše učenicima, a učenici mnoštvu.</p><p class="pocetakParagrafa"> <span class="brojRetka" id="37">37</span>I jeli su i nasitili se. A od preteklih ulomaka nakupiše sedam punih košara.  <span class="brojRetka" id="38">38</span>A blagovalo je četiri tisuće muškaraca, osim žena i djece.</p><p class="pocetakParagrafa"> <span class="brojRetka" id="39">39</span>Tada otpusti mnoštvo, uđe u lađu i ode u kraj magadanski.</p></p></p></p>