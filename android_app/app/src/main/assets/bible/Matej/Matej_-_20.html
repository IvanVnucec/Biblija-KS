<h4>Radnici posljednjeg sata</h4><p class="pocetakParagrafa"> <span class="brojRetka" id="1">1</span>»Kraljevstvo je nebesko kao kad domaćin rano ujutro izađe najmiti radnike u svoj vinograd.  <span class="brojRetka" id="2">2</span>Pogodi se s radnicima po denar na dan i pošalje ih u svoj vinograd.  <span class="brojRetka" id="3">3</span>Izađe i o trećoj uri i vidje druge gdje stoje na trgu besposleni  <span class="brojRetka" id="4">4</span>pa i njima reče: ‘Idite i vi u moj vinograd pa što bude pravo, dat ću vam.’  <span class="brojRetka" id="5">5</span>I oni odoše. Izađe opet o šestoj i devetoj uri te učini isto tako.  <span class="brojRetka" id="6">6</span>A kad izađe o jedanaestoj uri, nađe druge gdje stoje i reče im: ‘Zašto ovdje stojite vazdan besposleni?’  <span class="brojRetka" id="7">7</span>Kažu mu: ‘Jer nas nitko ne najmi.’ Reče im: ‘Idite i vi u vinograd.’«</p><p class="pocetakParagrafa"> <span class="brojRetka" id="8">8</span>»Uvečer kaže gospodar vinograda svojemu upravitelju: ‘Pozovi radnike i podaj im plaću počevši od posljednjih pa sve do prvih.’  <span class="brojRetka" id="9">9</span>Dođu tako oni od jedanaeste ure i prime po denar.  <span class="brojRetka" id="10">10</span>Pa kada dođu oni prvi, pomisle da će primiti više, ali i oni prime po denar.  <span class="brojRetka" id="11">11</span>A kad primiše, počeše mrmljati protiv domaćina:  <span class="brojRetka" id="12">12</span>‘Ovi posljednji jednu su uru radili i izjednačio si ih s nama, koji smo podnosili svu tegobu dana i žegu.’«</p><p class="pocetakParagrafa"> <span class="brojRetka" id="13">13</span>»Nato on odgovori jednomu od njih: ‘Prijatelju, ne činim ti krivo. Nisi li se pogodio sa mnom po denar?  <span class="brojRetka" id="14">14</span>Uzmi svoje pa idi. A ja hoću i ovomu posljednjemu dati kao i tebi.  <span class="brojRetka" id="15">15</span>Nije li mi slobodno činiti sa svojim što hoću? Ili zar je oko tvoje zlo što sam ja dobar?’«</p><p class="pocetakParagrafa"> <span class="brojRetka" id="16">16</span>»Tako će posljednji biti prvi, a prvi posljednji.«</p><p class="noviRedak"> <h4>Treći navještaj muke i uskrsnuća</h4><p class="pocetakParagrafa"> <span class="brojRetka" id="17">17</span>Dok je Isus uzlazio u Jeruzalem, uze dvanaestoricu nasamo te im putem reče:  <span class="brojRetka" id="18">18</span>»Evo, uzlazimo u Jeruzalem i Sin Čovječji bit će predan glavarima svećeničkim i pismoznancima. Osudit će ga na smrt  <span class="brojRetka" id="19">19</span>i predati poganima da ga izrugaju, izbičuju i razapnu, ali on će treći dan uskrsnuti.«</p><p class="noviRedak"> <h4>Ne gospodujte, nego služite!</h4><p class="pocetakParagrafa"> <span class="brojRetka" id="20">20</span>Tada mu pristupi mati sinova Zebedejevih zajedno sa sinovima, pade ničice da od njega nešto zaište.  <span class="brojRetka" id="21">21</span>A on će joj: »Što želiš?« Kaže mu: »Reci da ova moja dva sina u tvome kraljevstvu sjednu uza te, jedan tebi zdesna, drugi slijeva.«</p><p class="pocetakParagrafa"> <span class="brojRetka" id="22">22</span>Isus odgovori: »Ne znate što ištete. Možete li piti čašu koju ću ja piti?« Kažu mu: »Možemo!«  <span class="brojRetka" id="23">23</span>A on im reče: »Čašu ćete moju doduše piti, ali sjesti meni zdesna ili slijeva – to nisam ja vlastan dati, to je onih kojima je pripravio moj Otac.«</p><p class="pocetakParagrafa"> <span class="brojRetka" id="24">24</span>Kada su to čula ostala desetorica, razgnjeve se na dva brata.  <span class="brojRetka" id="25">25</span>Zato ih Isus dozva i reče: »Znate da vladari gospoduju svojim narodima i velikaši njihovi drže ih pod vlašću.  <span class="brojRetka" id="26">26</span>Neće tako biti među vama! Naprotiv, tko hoće da među vama bude najveći, neka vam bude poslužitelj.  <span class="brojRetka" id="27">27</span>I tko god hoće da među vama bude prvi, neka vam bude sluga.«</p><p class="pocetakParagrafa"> <span class="brojRetka" id="28">28</span>»Tako i Sin Čovječji nije došao da bude služen, nego da služi i život svoj dade kao otkupninu za mnoge.«</p><p class="noviRedak"> <h4>Dva jerihonska slijepca</h4><p class="pocetakParagrafa"> <span class="brojRetka" id="29">29</span>Kad su izlazili iz Jerihona, pođe za njim silan svijet.  <span class="brojRetka" id="30">30</span>I gle, dva slijepca sjeđahu kraj puta. Čuvši da Isus prolazi, povikaše: »Gospodine, smiluj nam se, Sine Davidov!«  <span class="brojRetka" id="31">31</span>Mnoštvo ih ušutkivalo, ali oni još jače viknuše: »Gospodine, smiluj nam se, Sine Davidov!«</p><p class="pocetakParagrafa"> <span class="brojRetka" id="32">32</span>Isus se zaustavi, dozove ih i reče: »Što hoćete da vam učinim?«  <span class="brojRetka" id="33">33</span>Kažu mu: »Gospodine, da nam se otvore oči.«  <span class="brojRetka" id="34">34</span>Isus se ganut dotaknu njihovih očiju i oni odmah progledaše. I pođoše za njim.</p></p></p></p>