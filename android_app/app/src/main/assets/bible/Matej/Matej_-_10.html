<h3>2. APOSTOLSKA BESJEDA</h3><h4>Ustanovljenje dvanaestorice</h4><p class="pocetakParagrafa"> <span class="brojRetka" id="1">1</span>Dozva dvanaestoricu svojih učenika i dade im vlast nad nečistim dusima: da ih izgone i da liječe svaku bolest i svaku nemoć.</p><p class="pocetakParagrafa"> <span class="brojRetka" id="2">2</span>A ovo su imena dvanaestorice apostola: prvi Šimun, zvani Petar, i Andrija, brat njegov; i Jakov, sin Zebedejev, i Ivan, brat njegov;  <span class="brojRetka" id="3">3</span>Filip i Bartolomej; Toma i Matej carinik; Jakov Alfejev i Tadej;  <span class="brojRetka" id="4">4</span>Šimun Kananaj i Juda Iškariotski, koji ga izda.</p><p class="noviRedak"> <h4>Poslanje dvanaestorice</h4><p class="pocetakParagrafa"> <span class="brojRetka" id="5">5</span>Tu dvanaestoricu posla Isus uputivši ih: »K poganima ne idite i ni u koji samarijski grad ne ulazite!  <span class="brojRetka" id="6">6</span>Pođite radije k izgubljenim ovcama doma Izraelova!  <span class="brojRetka" id="7">7</span>Putom propovijedajte: ‘Približilo se kraljevstvo nebesko!’  <span class="brojRetka" id="8">8</span>Bolesne liječite, mrtve uskrisujte, gubave čistite, zloduhe izgonite! Besplatno primiste, besplatno dajte!  <span class="brojRetka" id="9">9</span>Ne stječite zlata, ni srebra, ni mjedi sebi u pojase,  <span class="brojRetka" id="10">10</span>ni putne torbe, ni dviju haljina, ni obuće, ni štapa. Ta vrijedan je radnik hrane svoje.«</p><p class="pocetakParagrafa"> <span class="brojRetka" id="11">11</span>»U koji god grad ili selo uđete, razvidite tko je u njemu dostojan: ondje ostanite sve dok ne odete.  <span class="brojRetka" id="12">12</span>Ulazeći u kuću, zaželite joj mir.  <span class="brojRetka" id="13">13</span>Bude li kuća dostojna, neka mir vaš siđe na nju. Ne bude li dostojna, neka se mir vaš k vama vrati.  <span class="brojRetka" id="14">14</span>Gdje vas ne prime i ne poslušaju riječi vaših, iziđite iz kuće ili grada toga i prašinu otresite sa svojih nogu.  <span class="brojRetka" id="15">15</span>Zaista, kažem vam, lakše će biti zemlji sodomskoj i gomorskoj na Dan sudnji negoli gradu tomu.«</p><p class="noviRedak"> <h4>Apostole čeka progonstvo</h4><p class="pocetakParagrafa"> <span class="brojRetka" id="16">16</span>»Evo, ja vas šaljem kao ovce među vukove. Budite dakle mudri kao zmije, a bezazleni kao golubovi!  <span class="brojRetka" id="17">17</span>Čuvajte se ljudi, jer će vas predavati vijećima i po svojim će vas sinagogama bičevati.  <span class="brojRetka" id="18">18</span>Pred upravitelje i kraljeve vodit će vas poradi mene, za svjedočanstvo njima i poganima.  <span class="brojRetka" id="19">19</span>Kad vas predadu, ne budite zabrinuti kako ili što ćete govoriti. Dat će vam se u onaj čas što ćete govoriti.  <span class="brojRetka" id="20">20</span>Ta ne govorite to vi, nego Duh Oca vašega govori u vama!«</p><p class="pocetakParagrafa"> <span class="brojRetka" id="21">21</span>»Brat će brata predavati na smrt i otac dijete. Djeca će ustajati na roditelje i ubijati ih.  <span class="brojRetka" id="22">22</span>Svi će vas zamrziti zbog imena moga. Ali tko ustraje do svršetka, bit će spašen.«</p><p class="pocetakParagrafa"> <span class="brojRetka" id="23">23</span>»Kad vas stanu progoniti u jednom gradu, bježite u drugi. Zaista, kažem vam, nećete obići gradova izraelskih prije nego što dođe Sin Čovječji.«</p><p class="pocetakParagrafa"> <span class="brojRetka" id="24">24</span>»Nije učenik nad učiteljem niti sluga nad gospodarom svojim.  <span class="brojRetka" id="25">25</span>Dosta je da učenik bude kao njegov učitelj i sluga kao njegov gospodar. Ako su domaćina Beelzebulom nazvali, koliko će više njegove ukućane?«</p><p class="noviRedak"> <h4>Propovijedati treba otvoreno i smjelo</h4><p class="pocetakParagrafa"> <span class="brojRetka" id="26">26</span>»Ne bojte ih se dakle. Ta ništa nije skriveno što se neće otkriti ni tajno što se neće doznati.  <span class="brojRetka" id="27">27</span>Što vam govorim u tami, recite na svjetlu; i što na uho čujete, propovijedajte na krovovima.«</p><p class="pocetakParagrafa"> <span class="brojRetka" id="28">28</span>»Ne bojte se onih koji ubijaju tijelo, ali duše ne mogu ubiti. Bojte se više onoga koji može i dušu i tijelo pogubiti u paklu.«</p><p class="pocetakParagrafa"> <span class="brojRetka" id="29">29</span>»Ne prodaju li se dva vrapca za novčić? Pa ipak ni jedan od njih ne pada na zemlju bez Oca vašega.  <span class="brojRetka" id="30">30</span>A vama su i vlasi na glavi sve izbrojene.  <span class="brojRetka" id="31">31</span>Ne bojte se dakle! Vredniji ste nego mnogo vrabaca.«</p><p class="pocetakParagrafa"> <span class="brojRetka" id="32">32</span>»Tko god se, dakle, prizna mojim pred ljudima, priznat ću se i ja njegovim pred Ocem, koji je na nebesima.  <span class="brojRetka" id="33">33</span>A tko se odreče mene pred ljudima, odreći ću se i ja njega pred svojim Ocem, koji je na nebesima.«</p><p class="noviRedak"> <h4>Veliko dijeljenje svijeta: zašto progon apostola</h4><p class="pocetakParagrafa"> <span class="brojRetka" id="34">34</span>»Ne mislite da sam došao mir donijeti na zemlju. Ne, nisam došao donijeti mir, nego mač.  <span class="brojRetka" id="35">35</span>Ta došao sam rastaviti čovjeka od oca njegova i kćer od majke njezine i snahu od svekrve njezine; <span class="brojRetka" id="36">36</span>i neprijatelji će čovjeku biti ukućani njegovi.«</p><p class="noviRedak"> <h4>Treba se odreći svega</h4><p class="pocetakParagrafa"> <span class="brojRetka" id="37">37</span>»Tko ljubi oca ili majku više nego mene, nije mene dostojan. Tko ljubi sina ili kćer više nego mene, nije mene dostojan.  <span class="brojRetka" id="38">38</span>Tko ne uzme svoga križa i ne pođe za mnom, nije mene dostojan.  <span class="brojRetka" id="39">39</span>Tko nađe život svoj, izgubit će ga, a tko izgubi svoj život poradi mene, naći će ga.«</p><p class="noviRedak"> <h4>Zaključak apostolske besjede</h4><p class="pocetakParagrafa"> <span class="brojRetka" id="40">40</span>»Tko vas prima, mene prima; a tko prima mene, prima onoga koji je mene poslao.  <span class="brojRetka" id="41">41</span>Tko prima proroka jer je prorok, primit će plaću proročku; tko prima pravednika jer je pravednik, primit će plaću pravedničku.  <span class="brojRetka" id="42">42</span>Tko napoji jednoga od ovih najmanjih samo čašom hladne vode zato što je moj učenik, zaista, kažem vam, neće mu propasti plaća.«</p></p></p></p></p></p></p>