<h3>2. EVANĐEOSKA BESJEDA NA GORI</h3><h4>Blaženstva</h4><p class="pocetakParagrafa"> <span class="brojRetka" id="1">1</span>Ugledavši mnoštvo, uziđe na goru. I kad sjede, pristupe mu učenici.  <span class="brojRetka" id="2">2</span>On progovori i stane ih naučavati:</p><p class="noviRedak"> </p><p class="stih1"> <span class="brojRetka" id="3">3</span>»Blago siromasima duhom:</p><p class="stih2">njihovo je kraljevstvo nebesko!</p><p class="stih1"> <span class="brojRetka" id="4">4</span>Blago ožalošćenima:</p><p class="stih2">oni će se utješiti!</p><p class="stih1"> <span class="brojRetka" id="5">5</span>Blago krotkima:</p><p class="stih2">oni će baštiniti zemlju!</p><p class="stih1"> <span class="brojRetka" id="6">6</span>Blago gladnima i žednima pravednosti:</p><p class="stih2">oni će se nasititi!</p><p class="stih1"> <span class="brojRetka" id="7">7</span>Blago milosrdnima:</p><p class="stih2">oni će zadobiti milosrđe!</p><p class="stih1"> <span class="brojRetka" id="8">8</span>Blago čistima srcem:</p><p class="stih2">oni će Boga gledati!</p><p class="stih1"> <span class="brojRetka" id="9">9</span>Blago mirotvorcima:</p><p class="stih2">oni će se sinovima Božjim zvati!</p><p class="stih1"> <span class="brojRetka" id="10">10</span>Blago progonjenima zbog pravednosti:</p><p class="stih2">njihovo je kraljevstvo nebesko!«</p><p class="noviRedak"> </p><p class="pocetakParagrafa"> <span class="brojRetka" id="11">11</span>»Blago vama kad vas – zbog mene – pogrde i prognaju i sve zlo slažu protiv vas!  <span class="brojRetka" id="12">12</span>Radujte se i kličite: velika je plaća vaša na nebesima! Ta progonili su tako proroke prije vas!«</p><p class="noviRedak"> <h4>Sol zemlje i svjetlost svijeta</h4><p class="pocetakParagrafa"> <span class="brojRetka" id="13">13</span>»Vi ste sol zemlje. Ali ako sol obljutavi, čime će se ona osoliti? Nije više ni za što, nego da se baci van i da ljudi po njoj gaze.«</p><p class="pocetakParagrafa"> <span class="brojRetka" id="14">14</span>»Vi ste svjetlost svijeta. Ne može se sakriti grad što leži na gori.  <span class="brojRetka" id="15">15</span>Niti se užiže svjetiljka da se stavi pod posudu, nego na svijećnjak da svijetli svima u kući.  <span class="brojRetka" id="16">16</span>Tako neka svijetli vaša svjetlost pred ljudima da vide vaša dobra djela i slave Oca vašega koji je na nebesima.«</p><p class="noviRedak"> <h4>Kršćanski zakon usavršenje Mojsijeva</h4><p class="pocetakParagrafa"> <span class="brojRetka" id="17">17</span>»Ne mislite da sam došao ukinuti Zakon ili Proroke. Nisam došao ukinuti, nego ispuniti.  <span class="brojRetka" id="18">18</span>Zaista, kažem vam, dok ne prođe nebo i zemlja, ne, ni jedno slovce, ni jedan potezić iz Zakona neće proći, dok se sve ne zbude.  <span class="brojRetka" id="19">19</span>Tko dakle ukine jednu od tih, pa i najmanjih zapovijedi i tako nauči ljude, najmanji će biti u kraljevstvu nebeskom. A tko ih bude vršio i druge učio, taj će biti velik u kraljevstvu nebeskom.«</p><p class="noviRedak"> <h4>Nova pravednost veća od stare</h4><p class="pocetakParagrafa"> <span class="brojRetka" id="20">20</span>»Uistinu kažem vam: ne bude li pravednost vaša veća od pravednosti pismoznanaca i farizeja, ne, nećete ući u kraljevstvo nebesko.«</p><p class="noviRedak"> <h4>Srdžba</h4><p class="pocetakParagrafa"> <span class="brojRetka" id="21">21</span>»Čuli ste da je rečeno starima: Ne ubij! Tko ubije, bit će podvrgnut sudu.  <span class="brojRetka" id="22">22</span>A ja vam kažem: Svaki koji se srdi na brata svoga bit će podvrgnut sudu. A tko bratu rekne ‘Glupane!’, bit će podvrgnut Vijeću. A tko reče: ‘Luđače!’, bit će podvrgnut ognju paklenomu.«</p><p class="pocetakParagrafa"> <span class="brojRetka" id="23">23</span>»Ako dakle prinosiš dar na žrtvenik pa se ondje sjetiš da tvoj brat ima nešto protiv tebe,  <span class="brojRetka" id="24">24</span>ostavi dar ondje pred žrtvenikom, idi i najprije se izmiri s bratom, a onda dođi i prinesi dar.«</p><p class="pocetakParagrafa"> <span class="brojRetka" id="25">25</span>»Nagodi se brzo s protivnikom dok si još s njim na putu, da te protivnik ne preda sucu, a sudac tamničaru, pa da te ne bace u tamnicu.  <span class="brojRetka" id="26">26</span>Zaista, kažem ti, nećeš izići odande dok ne isplatiš do posljednjeg novčića.«</p><p class="noviRedak"> <h4>Preljub</h4><p class="pocetakParagrafa"> <span class="brojRetka" id="27">27</span>»Čuli ste da je rečeno: Ne čini preljuba! <span class="brojRetka" id="28">28</span>A ja vam kažem: Tko god s požudom pogleda ženu, već je s njome učinio preljub u srcu.  <span class="brojRetka" id="29">29</span>Ako te desno oko sablažnjava, iskopaj ga i baci od sebe. Ta bolje je da ti propadne jedan od udova, nego da ti cijelo tijelo bude bačeno u pakao.  <span class="brojRetka" id="30">30</span>Ako te desnica tvoja sablažnjava, odsijeci je i baci od sebe. Ta bolje je da ti propadne jedan od udova, nego da ti cijelo tijelo ode u pakao.«</p><p class="noviRedak"> <h4>Rastava</h4><p class="pocetakParagrafa"> <span class="brojRetka" id="31">31</span>»Rečeno je također: Tko otpusti svoju ženu, neka joj dade otpusnicu. <span class="brojRetka" id="32">32</span>A ja vam kažem: Tko god otpusti svoju ženu – osim zbog bludništva – navodi je na preljub i tko se god otpuštenom oženi, čini preljub.«</p><p class="noviRedak"> <h4>Zakletva</h4><p class="pocetakParagrafa"> <span class="brojRetka" id="33">33</span>»Čuli ste još da je rečeno starima: Ne zaklinji se krivo, nego izvrši Gospodinu svoje zakletve. <span class="brojRetka" id="34">34</span>A ja vam kažem: Ne kunite se nikako! Ni nebom jer je prijestolje Božje. <span class="brojRetka" id="35">35</span>Ni zemljom jer je podnožje njegovim nogama. Ni Jeruzalemom jer grad je Kralja velikoga! <span class="brojRetka" id="36">36</span>Ni svojom se glavom ne zaklinji jer ni jedne vlasi ne možeš učiniti bijelom ili crnom.  <span class="brojRetka" id="37">37</span>Vaša riječ neka bude: ‘Da, da, – ne, ne!’ Što je više od toga, od Zloga je.«</p><p class="noviRedak"> <h4>Osveta</h4><p class="pocetakParagrafa"> <span class="brojRetka" id="38">38</span>»Čuli ste da je rečeno: Oko za oko, zub za zub! <span class="brojRetka" id="39">39</span>A ja vam kažem: Ne opirite se Zlomu! Naprotiv, pljusne li te tko po desnom obrazu, okreni mu i drugi.  <span class="brojRetka" id="40">40</span>Onomu tko bi se htio s tobom parničiti da bi se domogao tvoje donje haljine prepusti i gornju.  <span class="brojRetka" id="41">41</span>Ako te tko prisili jednu milju, pođi s njim dvije.  <span class="brojRetka" id="42">42</span>Tko od tebe što zaište, podaj mu! I ne okreni se od onoga koji hoće da mu pozajmiš.«</p><p class="noviRedak"> <h4>Ljubav prema neprijateljima</h4><p class="pocetakParagrafa"> <span class="brojRetka" id="43">43</span>»Čuli ste da je rečeno: Ljubi svoga bližnjega, a mrzi neprijatelja.  <span class="brojRetka" id="44">44</span>A ja vam kažem: Ljubite neprijatelje, molite za one koji vas progone  <span class="brojRetka" id="45">45</span>da budete sinovi svoga Oca koji je na nebesima, jer on daje da sunce njegovo izlazi nad zlima i dobrima i da kiša pada pravednicima i nepravednicima.  <span class="brojRetka" id="46">46</span>Jer ako ljubite one koji vas ljube, kakva li vam plaća? Zar to isto ne čine i carinici?  <span class="brojRetka" id="47">47</span>I ako pozdravljate samo braću, što osobito činite? Zar to isto ne čine i pogani?«</p><p class="pocetakParagrafa"> <span class="brojRetka" id="48">48</span>»Budite dakle savršeni kao što je savršen Otac vaš nebeski!«</p></p></p></p></p></p></p></p></p></p>