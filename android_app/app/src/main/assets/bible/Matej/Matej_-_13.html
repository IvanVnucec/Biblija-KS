<h3>2. BESJEDA U PRISPODOBAMA</h3><h4>Uvod</h4><p class="pocetakParagrafa"> <span class="brojRetka" id="1">1</span>Onoga dana Isus iziđe iz kuće i sjede uz more.  <span class="brojRetka" id="2">2</span>I nagrnu k njemu silan svijet te je morao ući u lađu: sjede, a sve ono mnoštvo stajaše na obali.  <span class="brojRetka" id="3">3</span>I zborio im je mnogo u prispodobama:</p><p class="noviRedak"> <h4>Sijač</h4><p class="pocetakParagrafa">»Gle, iziđe sijač sijati.  <span class="brojRetka" id="4">4</span>I dok je sijao, nešto zrnja pade uz put, dođoše ptice i pozobaše ga.  <span class="brojRetka" id="5">5</span>Nešto opet pade na kamenito tlo, gdje nemaše dosta zemlje, i odmah izniknu jer nemaše duboke zemlje.  <span class="brojRetka" id="6">6</span>A kad sunce ogranu, izgorje i jer nemaše korijena, osuši se.  <span class="brojRetka" id="7">7</span>Nešto opet pade u trnje, trnje uzraste i uguši ga.  <span class="brojRetka" id="8">8</span>Nešto napokon pade na dobru zemlju i davaše plod: jedno stostruk, drugo šezdesetostruk, treće tridesetostruk.«</p><p class="pocetakParagrafa"> <span class="brojRetka" id="9">9</span>»Tko ima uši, neka čuje!«</p><p class="noviRedak"> <h4>Zašto Isus govori u prispodobama</h4><p class="pocetakParagrafa"> <span class="brojRetka" id="10">10</span>I pristupe učenici pa ga zapitaju: »Zašto im zboriš u prispodobama?«  <span class="brojRetka" id="11">11</span>On im odgovori: »Zato što je vama dano znati otajstva kraljevstva nebeskoga, a njima nije dano.  <span class="brojRetka" id="12">12</span>Doista, onomu tko ima dat će se i obilovat će, a onomu tko nema oduzet će se i ono što ima.  <span class="brojRetka" id="13">13</span>U prispodobama im zborim zato što gledajući ne vide i slušajući ne čuju i ne razumiju.«</p><p class="pocetakParagrafa"> <span class="brojRetka" id="14">14</span>»Tako se ispunja na njima proroštvo Izaijino koje govori:</p><p class="noviRedak"> </p><p class="stih1">Slušat ćete, slušati – i nećete razumjeti;</p><p class="stih2">gledat ćete, gledati – i nećete vidjeti!</p><p class="stih1"> <span class="brojRetka" id="15">15</span>Jer usalilo se srce naroda ovoga:</p><p class="stih2">uši začepiše,</p><p class="stih2">oči zatvoriše</p><p class="stih1">da očima ne vide,</p><p class="stih2">ušima ne čuju,</p><p class="stih2">srcem ne razumiju</p><p class="stih1">te se ne obrate</p><p class="stih2">pa ih izliječim.</p><p class="noviRedak"> </p><p class="pocetakParagrafa"> <span class="brojRetka" id="16">16</span>A blago vašim očima što vide, i ušima što slušaju.  <span class="brojRetka" id="17">17</span>Zaista, kažem vam, mnogi su proroci i pravednici željeli vidjeti što vi gledate, ali nisu vidjeli; i čuti što vi slušate, ali nisu čuli.«</p><p class="noviRedak"> <h4>Tumačenje prispodobe o sijaču</h4><p class="pocetakParagrafa"> <span class="brojRetka" id="18">18</span>»Vi, dakle, poslušajte prispodobu o sijaču.  <span class="brojRetka" id="19">19</span>Svakomu koji sluša Riječ o Kraljevstvu, a ne razumije, dolazi Zli te otima što mu je u srcu posijano. To je onaj uz put zasijan.  <span class="brojRetka" id="20">20</span>A zasijani na tlo kamenito – to je onaj koji čuje Riječ i odmah je s radošću prima,  <span class="brojRetka" id="21">21</span>ali nema u sebi korijena, nego je nestalan: kad zbog Riječi nastane nevolja ili progonstvo, odmah se pokoleba.  <span class="brojRetka" id="22">22</span>Zasijani u trnje – to je onaj koji sluša Riječ, ali briga vremenita i zavodljivost bogatstva uguše Riječ, te ona ostane bez ploda.  <span class="brojRetka" id="23">23</span>Zasijani na dobru zemlju – to je onaj koji Riječ sluša i razumije, pa onda, dakako, urodi i daje: jedan stostruko, jedan šezdesetostruko, a jedan tridesetostruko.«</p><p class="noviRedak"> <h4>Kukolj</h4><p class="pocetakParagrafa"> <span class="brojRetka" id="24">24</span>Drugu im prispodobu iznese: »Kraljevstvo je nebesko kao kad čovjek posije dobro sjeme na svojoj njivi.  <span class="brojRetka" id="25">25</span>Dok su njegovi ljudi spavali, dođe njegov neprijatelj, posije posred žita kukolj i ode.  <span class="brojRetka" id="26">26</span>Kad usjev uzraste i isklasa, tada se pokaza i kukolj.  <span class="brojRetka" id="27">27</span>Sluge pristupe domaćinu pa mu reknu: ‘Gospodaru, nisi li ti dobro sjeme posijao na svojoj njivi? Odakle onda kukolj?’  <span class="brojRetka" id="28">28</span>On im odgovori: ‘Neprijatelj čovjek to učini.’ Nato mu sluge kažu: ‘Hoćeš li, dakle, da odemo pa da ga pokupimo?’  <span class="brojRetka" id="29">29</span>A on reče: ‘Ne! Da ne biste sabirući kukolj iščupali zajedno s njim i pšenicu.  <span class="brojRetka" id="30">30</span>Pustite nek oboje raste do žetve. U vrijeme žetve reći ću žeteocima: Pokupite najprije kukolj i svežite ga u snopove da se spali, a žito skupite u moju žitnicu.’«</p><p class="noviRedak"> <h4>Zrno gorušičino</h4><p class="pocetakParagrafa"> <span class="brojRetka" id="31">31</span>I drugu im prispodobu iznese: »Kraljevstvo je nebesko kao kad čovjek uze gorušičino zrno i posija ga na svojoj njivi.  <span class="brojRetka" id="32">32</span>Ono je doduše najmanje od svega sjemenja, ali kad uzraste, veće je od svega povrća. Razvije se u stablo te dolaze ptice nebeske i gnijezde mu se po granama.«</p><p class="noviRedak"> <h4>Kvasac</h4><p class="pocetakParagrafa"> <span class="brojRetka" id="33">33</span>I drugu im kaza prispodobu: »Kraljevstvo je nebesko kao kad žena uze kvasac i zamijesi ga u tri mjere brašna dok sve ne uskisne.«</p><p class="noviRedak"> <h4>Isus poučava narod u prispodobama</h4><p class="pocetakParagrafa"> <span class="brojRetka" id="34">34</span>Sve je to Isus mnoštvu zborio u prispodobama. I ništa im nije zborio bez prispodoba –  <span class="brojRetka" id="35">35</span>da se ispuni što je rečeno po proroku:</p><p class="stih1">Otvorit ću u prispodobama usta svoja,</p><p class="stih2">iznijet ću što je sakriveno</p><p class="stih2">od postanka svijeta.</p><p class="noviRedak"> <h4>Isus tumači prispodobu o kukolju</h4><p class="pocetakParagrafa"> <span class="brojRetka" id="36">36</span>Tada otpusti mnoštvo i uđe u kuću. Pristupe mu učenici govoreći: »Razjasni nam prispodobu o kukolju na njivi.«  <span class="brojRetka" id="37">37</span>On odgovori: »Sijač dobroga sjemena jest Sin Čovječji.  <span class="brojRetka" id="38">38</span>Njiva je svijet. Dobro sjeme sinovi su Kraljevstva, a kukolj sinovi Zloga.  <span class="brojRetka" id="39">39</span>Neprijatelj koji ga posija jest đavao. Žetva je svršetak svijeta, a žeteoci anđeli.  <span class="brojRetka" id="40">40</span>Kao što se kukolj sabire i ognjem sažiže, tako će biti na svršetku svijeta.  <span class="brojRetka" id="41">41</span>Sin će Čovječji poslati svoje anđele da pokupe iz njegova kraljevstva sve zavodnike i bezakonike  <span class="brojRetka" id="42">42</span>i bace ih u peć ognjenu, gdje će biti plač i škrgut zubi.  <span class="brojRetka" id="43">43</span>Tada će pravednici zasjati poput sunca u kraljevstvu Oca svojega.«</p><p class="pocetakParagrafa">»Tko ima uši, neka čuje!«</p><p class="noviRedak"> <h4>Blago i dragocjeni biser</h4><p class="pocetakParagrafa"> <span class="brojRetka" id="44">44</span>»Kraljevstvo je nebesko kao kad je blago skriveno na njivi: čovjek ga pronađe, sakrije, sav radostan ode, proda sve što ima i kupi tu njivu.«</p><p class="pocetakParagrafa"> <span class="brojRetka" id="45">45</span>»Nadalje, kraljevstvo je nebesko kao kad trgovac traga za lijepim biserjem:  <span class="brojRetka" id="46">46</span>pronađe jedan dragocjeni biser, ode, rasproda sve što ima i kupi ga.«</p><p class="noviRedak"> <h4>Ribarska mreža</h4><p class="pocetakParagrafa"> <span class="brojRetka" id="47">47</span>»Nadalje, kraljevstvo je nebesko kao kad mreža bačena u more zahvati svakovrsne ribe.  <span class="brojRetka" id="48">48</span>Kad se napuni, izvuku je na obalu, sjednu i skupe dobre u posude, a loše izbace.  <span class="brojRetka" id="49">49</span>Tako će biti na svršetku svijeta. Izići će anđeli, odijeliti zle od pravednih  <span class="brojRetka" id="50">50</span>i baciti ih u peć ognjenu, gdje će biti plač i škrgut zubi.«</p><p class="noviRedak"> <h4>Završetak prispodoba: nove i stare istine</h4><p class="pocetakParagrafa"> <span class="brojRetka" id="51">51</span>»Jeste li sve ovo razumjeli?« Odgovore mu: »Jesmo.«  <span class="brojRetka" id="52">52</span>A on će im: »Stoga svaki pismoznanac upućen u kraljevstvo nebesko sličan je čovjeku domaćinu koji iz svoje riznice iznosi novo i staro.«</p><p class="noviRedak"> <h2>V. CRKVA – PRVINE NOVOGA BOŽJEG SVIJETA</h2><h3>1. PRIPOVJEDNI DIO</h3><h4>Posjet Nazaretu</h4><p class="pocetakParagrafa"> <span class="brojRetka" id="53">53</span>Kad Isus završi sve ove prispodobe, ode odande.  <span class="brojRetka" id="54">54</span>I dođe u svoj zavičaj. Naučavaše ih u njihovoj sinagogi te zapanjeni govorahu: »Odakle ovomu ta mudrost i te čudesne sile?  <span class="brojRetka" id="55">55</span>Nije li ovo drvodjeljin sin? Nije li mu majka Marija, a braća Jakov, i Josip, i Šimun, i Juda?  <span class="brojRetka" id="56">56</span>I sestre mu nisu li sve među nama? Odakle mu sve to?«  <span class="brojRetka" id="57">57</span>I sablažnjavahu se zbog njega.</p><p class="pocetakParagrafa">A Isus im reče: »Nije prorok bez časti doli u svom zavičaju i u svom domu.«  <span class="brojRetka" id="58">58</span>I ne učini ondje mnogo čudesa zbog njihove nevjere.</p></p></p></p></p></p></p></p></p></p></p></p></p>