<h4>Kušnja u pustinji</h4><p class="pocetakParagrafa"> <span class="brojRetka" id="1">1</span>Duh tada odvede Isusa u pustinju da ga đavao iskuša.  <span class="brojRetka" id="2">2</span>I propostivši četrdeset dana i četrdeset noći, napokon ogladnje.</p><p class="pocetakParagrafa"> <span class="brojRetka" id="3">3</span>Tada mu pristupi napasnik i reče: »Ako si Sin Božji, reci da ovo kamenje postane kruhom.«  <span class="brojRetka" id="4">4</span>A on odgovori: »Pisano je: Ne živi čovjek samo o kruhu, nego o svakoj riječi što izlazi iz Božjih usta.«</p><p class="pocetakParagrafa"> <span class="brojRetka" id="5">5</span>Đavao ga tada povede u Sveti grad, postavi ga na vrh Hrama  <span class="brojRetka" id="6">6</span>i reče mu: »Ako si Sin Božji, baci se dolje! Ta pisano je:</p><p class="stih2">Anđelima će svojim zapovjediti za tebe</p><p class="noviRedak"> </p><p class="pocetakParagrafa"> <span class="brojRetka" id="7">7</span>Isus mu kaza: »Pisano je također: Ne iskušavaj Gospodina, Boga svojega!«</p><p class="pocetakParagrafa"> <span class="brojRetka" id="8">8</span>Đavao ga onda povede na goru vrlo visoku i pokaza mu sva kraljevstva svijeta i slavu njihovu  <span class="brojRetka" id="9">9</span>pa mu reče: »Sve ću ti to dati ako mi se ničice pokloniš.«  <span class="brojRetka" id="10">10</span>Tada mu reče Isus: »Odlazi, Sotono! Ta pisano je:</p><p class="noviRedak"> </p><p class="stih1">Gospodinu, Bogu svom se klanjaj</p><p class="stih2">i njemu jedinom služi!«</p><p class="noviRedak"> </p><p class="pocetakParagrafa"> <span class="brojRetka" id="11">11</span>Tada ga pusti đavao. I gle, anđeli pristupili i služili mu.</p><p class="noviRedak"> <h4>Povratak u Galileju i početak javnog djelovanja</h4><p class="pocetakParagrafa"> <span class="brojRetka" id="12">12</span>A čuvši da je Ivan predan, povuče se u Galileju.  <span class="brojRetka" id="13">13</span>Ostavi Nazaret te ode i nastani se u Kafarnaumu, uz more, na području Zebulunovu i Naftalijevu  <span class="brojRetka" id="14">14</span>da se ispuni što je rečeno po proroku Izaiji:</p><p class="noviRedak"> </p><p class="stih1"> <span class="brojRetka" id="15">15</span>Zemlja Zebulunova i zemlja Naftalijeva,</p><p class="stih2">Put uz more, s one strane Jordana,</p><p class="stih2">Galileja poganska –</p><p class="stih1"> <span class="brojRetka" id="16">16</span>narod što je sjedio u tmini</p><p class="stih2">svjetlost vidje veliku;</p><p class="stih1">onima što mrkli kraj smrti obitavahu</p><p class="stih2">svjetlost jarka osvanu.</p><p class="noviRedak"> </p><p class="pocetakParagrafa"> <span class="brojRetka" id="17">17</span>Otada je Isus počeo propovijedati: »Obratite se jer približilo se kraljevstvo nebesko!«</p><p class="noviRedak"> <h4>Četiri prva učenika</h4><p class="pocetakParagrafa"> <span class="brojRetka" id="18">18</span>Prolazeći uz Galilejsko more, ugleda dva brata, Šimuna zvanog Petar i brata mu Andriju, gdje bacaju mrežu u more; bijahu ribari.  <span class="brojRetka" id="19">19</span>I kaže im: »Hajdete za mnom, učinit ću vas ribarima ljudi!«  <span class="brojRetka" id="20">20</span>Oni brzo ostave mreže i pođu za njim.</p><p class="pocetakParagrafa"> <span class="brojRetka" id="21">21</span>Pošavši odande, ugleda druga dva brata, Jakova Zebedejeva i brata mu Ivana: u lađi su sa Zebedejem, ocem svojim, krpali mreže. Pozva i njih.  <span class="brojRetka" id="22">22</span>Oni brzo ostave lađu i oca te pođu za njim.</p><p class="noviRedak"> <h4>Isus poučava i ozdravlja</h4><p class="pocetakParagrafa"> <span class="brojRetka" id="23">23</span>I obilazio je Isus svom Galilejom naučavajući po njihovim sinagogama, propovijedajući evanđelje o Kraljevstvu i liječeći svaku bolest i svaku nemoć u narodu.</p><p class="pocetakParagrafa"> <span class="brojRetka" id="24">24</span>I glas se o njemu pronese svom Sirijom. I donosili su mu sve koji bolovahu od najrazličitijih bolesti i patnja – opsjednute, mjesečare, uzete – i on ih ozdravljaše.</p><p class="pocetakParagrafa"> <span class="brojRetka" id="25">25</span>Za njim je pohrlio silan svijet iz Galileje, Dekapola, Jeruzalema, Judeje i Transjordanije.</p></p></p></p>