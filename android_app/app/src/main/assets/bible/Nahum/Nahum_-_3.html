<h4>Prijetnje Ninivi</h4><p class="pocetakParagrafa"> <span class="brojRetka" id="1">1</span>Teško gradu krvničkom,</p><p class="stih2">pun je laži,</p><p class="stih1">prepun grabeža,</p><p class="stih2">s pljačkanjem on ne prestaje!</p><p class="stih1"> <span class="brojRetka" id="2">2</span>Slušajte! Pucaju bičem!</p><p class="stih2">Slušajte! Štropot točkova!</p><p class="stih1">Konji upropanj,</p><p class="stih2">kola poskakuju.</p><p class="stih1"> <span class="brojRetka" id="3">3</span>Konjanici u stremenu,</p><p class="stih2">mačevi sjaju,</p><p class="stih2">koplja sijevaju ...</p><p class="stih1">gomile ranjenih,</p><p class="stih2">snopovi mrtvih,</p><p class="stih1">trupla unedogled,</p><p class="stih2">svuda se o truplo spotiče!</p><p class="stih1"> <span class="brojRetka" id="4">4</span>Eto plaće za razvrat bludnice,</p><p class="stih2">ljupke ljubaznice, vješte čarobnice</p><p class="stih1">koja je zavodila narode svojim razvratom</p><p class="stih2">i plemena svojim čaranjima.</p><p class="stih1"> <span class="brojRetka" id="5">5</span>»Evo me! Tebi!« –</p><p class="stih2">riječ je Jahve nad vojskama.</p><p class="stih1">»Na tvoje lice podignut ću skute tvoje haljine,</p><p class="stih1">tvoju golotinju pokazat ću narodima,</p><p class="stih2">tvoju sramotu kraljevstvima.</p><p class="stih1"> <span class="brojRetka" id="6">6</span>Bacit ću na tebe smeće,</p><p class="stih2">osramotit ću te,</p><p class="stih2">izložiti na stup sramote.</p><p class="stih1"> <span class="brojRetka" id="7">7</span>Svaki koji te vidi,</p><p class="stih2">bježat će od tebe. Reći će:</p><p class="stih1">‘Niniva! Kakva razvalina!’</p><p class="stih2">Tko je može požaliti?</p><p class="stih2">Gdje joj naći tješitelje?«</p><h4>Primjer Tebe</h4><p class="stih1"> <span class="brojRetka" id="8">8</span>Jesi li tvrđa od Tebe Amonove</p><p class="stih2">koja sjedi na rukavima Rijeke?</p><p class="stih1">Njezino predziđe bilo je more,</p><p class="stih2">njezini bedemi bile su vode.</p><p class="stih1"> <span class="brojRetka" id="9">9</span>Njezina snaga bila je Etiopija,</p><p class="stih2">Egipat; nije imala granica.</p><p class="stih2">Narodi Puta i Libije bili su joj pomoćnici.</p><p class="noviRedak"> </p><p class="stih1"> <span class="brojRetka" id="10">10</span>A i ona je otišla u progonstvo,</p><p class="stih2">morala je ići u sužanjstvo;</p><p class="stih1">njezina nejaka djeca bila su razmrskana</p><p class="stih2">po svim raskršćima;</p><p class="stih1">za ugledne ljude njezine bacali su ždrijeb,</p><p class="stih2">svi njezini velikani okovani su lancima.</p><p class="noviRedak"> </p><p class="stih1"> <span class="brojRetka" id="11">11</span>Tako ćeš i ti biti slomljena,</p><p class="stih2">bit ćeš svladana;</p><p class="stih1">tako ćeš i ti morati tražiti</p><p class="stih2">utočište pred dušmaninom.</p><h4>Niniva se uzalud sprema na obranu</h4><p class="stih1"> <span class="brojRetka" id="12">12</span>Tvoje utvrde sve su kao smokvino stablo</p><p class="stih2">s urodom mladih smokava;</p><p class="stih1">kad se potrese stablo, smokve padaju</p><p class="stih2">u usta svakome koji ih želi jesti.</p><p class="stih1"> <span class="brojRetka" id="13">13</span>Gledaj svoj narod:</p><p class="stih2">sve je žensko u domu tvome;</p><p class="stih1">vrata tvoje zemlje</p><p class="stih2">širom se otvaraju neprijatelju;</p><p class="stih2">oganj je sažgao tvoje prijevornice.</p><p class="stih1"> <span class="brojRetka" id="14">14</span>Nacrpi vode za opsadu,</p><p class="stih2">utvrdi svoje bedeme,</p><p class="stih1">gnječi blato, gazi ilovaču,</p><p class="stih2">uzmi kalup za opeku.</p><p class="stih1"> <span class="brojRetka" id="15">15</span>A ipak će te oganj sažeći</p><p class="stih2">i mač potamaniti.</p><h4>Skakavci</h4><p class="stih1">Namnoži se kao kukci,</p><p class="stih2">namnoži se kao skakavci;</p><p class="stih2"> <span class="brojRetka" id="16a">16a</span>umnoži svoje trgovce da ih bude</p><p class="stih2">više nego zvijezda na nebu,</p><p class="stih2"> <span class="brojRetka" id="17a">17a</span>tvoje posade neka bude kao skakavaca,</p><p class="stih2">a tvojih pisara kao kobilica.</p><p class="stih1">Borave po zidovima</p><p class="stih2">kad je hladan dan.</p><p class="stih1">Sunce grane:</p><p class="stih2"> <span class="brojRetka" id="16b">16b</span>kukci razvijaju krilašca i lete,</p><p class="stih2"> <span class="brojRetka" id="17b">17b</span>i odlaze tko zna kamo.</p><h4>Naricaljka</h4><p class="stih1"> <span class="brojRetka" id="18">18</span>Jao! Kako su zaspali tvoji pastiri,</p><p class="stih2">kralju asirski?</p><p class="stih1">Tvoji izabrani vojnici drijemaju,</p><p class="stih2">narod se tvoj raspršio po gorama,</p><p class="stih2">nitko ga više ne može sakupiti.</p><p class="noviRedak"> </p><p class="stih1"> <span class="brojRetka" id="19">19</span>Tvojoj rani nema lijeka!</p><p class="stih2">Neizlječiva je tvoja ozljeda.</p><p class="stih1">Svi koji to saznaju</p><p class="stih2">plješću tvojoj razvalini.</p><p class="stih1">Tko nije bez sanka i prestanka</p><p class="stih2">osjećao na sebi tvoju okrutnost?</p>