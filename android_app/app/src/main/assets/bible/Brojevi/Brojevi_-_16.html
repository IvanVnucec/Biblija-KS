<h4>Pobuna Koraha, Datana i Abirama</h4><p class="pocetakParagrafa"> <span class="brojRetka" id="1">1</span>Korah, sin Jisharov, sin Kehatov, sin Levijev, pa Datan i Abiram, sinovi Eliabovi, i On, sin Peletov – potomci Rubenovi –  <span class="brojRetka" id="2">2</span>ustanu protiv Mojsija zajedno sa dvjesta pedeset Izraelaca, glavara zajednice, uglednih na skupštini i ljudi na glasu.  <span class="brojRetka" id="3">3</span>Oni se sjate oko Mojsija i Arona govoreći im: »Vi prelazite mjeru! Sva je zajednica, svi njezini članovi, posvećena i među njima je Jahve. Zašto se onda uzvisujete iznad zajednice Jahvine?«</p><p class="pocetakParagrafa"> <span class="brojRetka" id="4">4</span>Kad to ču Mojsije, pade ničice.  <span class="brojRetka" id="5">5</span>Zatim reče Korahu i svoj njegovoj družini: »Sutra će Jahve pokazati tko je njegov i tko je posvećen, kome dopušta da mu se približi. Koga sebi izabere, k sebi će ga i pustiti.  <span class="brojRetka" id="6">6</span>Učinite ovo: uzmite kadionike, Korah i sva njegova družina;  <span class="brojRetka" id="7">7</span>sutra stavite u njih vatre i metnite odozgo tamjana pred Jahvom. Koga Jahve odabere, taj neka bude posvećen. Vi prelazite mjeru, Levijevci!«</p><p class="pocetakParagrafa"> <span class="brojRetka" id="8">8</span>Potom Mojsije reče Korahu: »Poslušajte, Levijevci!  <span class="brojRetka" id="9">9</span>Zar vam je malo što vas je Bog Izraelov izdvojio iz Izraelove zajednice da vas približi k sebi te da vršite službu u Jahvinu prebivalištu i da stojite pred zajednicom služeći joj?  <span class="brojRetka" id="10">10</span>Promaknuo je tebe i s tobom svu tvoju braću Levijevce, a vi još tražite i svećeništvo!  <span class="brojRetka" id="11">11</span>Ti i sva tvoja družina, dakle, sjatili ste se protiv Jahve; jer što je Aron da protiv njega rogoborite?«</p><p class="pocetakParagrafa"> <span class="brojRetka" id="12">12</span>Zatim posla Mojsije po Datana i Abirama, sinove Eliabove, ali oni odgovore: »Nećemo doći!  <span class="brojRetka" id="13">13</span>Zar je malo što si nas odveo iz zemlje kojom teče med i mlijeko da nas pobiješ u ovoj pustinji, pa hoćeš da nasilno zagospodariš nad nama?  <span class="brojRetka" id="14">14</span>Nisi nas uveo u zemlju kojom teče med i mlijeko i nisi nam dao u posjed njive i vinograde! Misliš li iskopati oči ovim ljudima? Nećemo doći!«  <span class="brojRetka" id="15">15</span>Mojsije se vrlo razljuti i reče Jahvi: »Ne obaziri se na njihovu prinosnicu! Ni jednoga njihova magarca nisam prisvojio niti sam ijednoga od njih oštetio.«</p><p class="noviRedak"> <h4>Kazna</h4><p class="pocetakParagrafa"> <span class="brojRetka" id="16">16</span>Zatim Mojsije reče Korahu: »Ti i sva tvoja družina stupite sutra pred Jahvu; ti, i oni, i Aron.  <span class="brojRetka" id="17">17</span>Neka svaki uzme svoj kadionik, stavi u nj tamjana i neka svaki donese svoj kadionik pred Jahvu – dvjesta i pedeset kadionika. A i ti i Aron donesite svaki svoj kadionik.«</p><p class="pocetakParagrafa"> <span class="brojRetka" id="18">18</span>Svaki uzme svoj kadionik, stavi u nj vatre, onda odozgo metne tamjana i stane s Mojsijem i Aronom kod ulaza u Šator sastanka.  <span class="brojRetka" id="19">19</span>Kad, naprama njima, sabra Korah svu zajednicu na ulazu u Šator sastanka, onda se svoj zajednici pokaza slava Jahvina.  <span class="brojRetka" id="20">20</span>I reče Jahve Mojsiju i Aronu:  <span class="brojRetka" id="21">21</span>»Odvojite se od te zajednice da je odmah satrem!«</p><p class="pocetakParagrafa"> <span class="brojRetka" id="22">22</span>Oni popadoše ničice i povikaše: »Bože! Bože životnog duha u svakome tijelu! Zar ćeš se razgnjeviti na svu zajednicu kad je samo jedan sagriješio?«</p><p class="pocetakParagrafa"> <span class="brojRetka" id="23">23</span>Onda Jahve reče Mojsiju:  <span class="brojRetka" id="24">24</span>»Reci toj zajednici: ‘Uklonite se iz okolice prebivališta Koraha, Datana i Abirama!’«</p><p class="pocetakParagrafa"> <span class="brojRetka" id="25">25</span>Mojsije ustade i pođe k Datanu i Abiramu. Za njim krenuše izraelske starješine.  <span class="brojRetka" id="26">26</span>Zatim ovako progovori zajednici: »Odstupite od šatora tih opakih ljudi! Ne dotičite se ničega što je njihovo, da ne budete uništeni zbog svih njihovih grijeha.«</p><p class="pocetakParagrafa"> <span class="brojRetka" id="27">27</span>Tako se oni udalje iz okolice prebivališta Korahova, Datanova i Abiramova. Uto izađu Datan i Abiram te stanu na ulazu svojih šatora sa svojim ženama, svojim sinovima i svojom nejačadi.</p><p class="pocetakParagrafa"> <span class="brojRetka" id="28">28</span>»Po ovom ćete vidjeti«, reče Mojsije, »da me Jahve poslao da vršim sva ova djela, a da ih ne činim sam od sebe:  <span class="brojRetka" id="29">29</span>ako ovi ljudi umru kao što umru i svi ljudi; ako ih pohodi sudbina kakva pohodi sve ljude, onda me Jahve nije poslao.  <span class="brojRetka" id="30">30</span>Ali ako Jahve učini nečuveno: ako zemlja rastvori svoje ralje i proguta ih sa svim što je njihovo te živi siđu u Šeol, onda znajte da su ovi ljudi prezreli Jahvu.«</p><p class="pocetakParagrafa"> <span class="brojRetka" id="31">31</span>A kad on završi sve te riječi, tlo se pod njima raspukne;  <span class="brojRetka" id="32">32</span>zemlja rastvori svoje ralje i proguta ih s njihovim domovima, sa svim Korahovim ljudima i svim njihovim imanjem.  <span class="brojRetka" id="33">33</span>Živi siđu u Šeol, oni i sve njihovo. Onda se nad njima zemlja zatvori i oni iščeznu iz zbora.  <span class="brojRetka" id="34">34</span>Na njihov vrisak svi Izraelci što su stajali oko njih pobjegoše govoreći: »Da i nas zemlja ne proguta!«</p><p class="pocetakParagrafa"> <span class="brojRetka" id="35">35</span>Ali sukne oganj od Jahve te proždre dvjesta i pedeset ljudi koji su prinosili tamjan.</p></p>