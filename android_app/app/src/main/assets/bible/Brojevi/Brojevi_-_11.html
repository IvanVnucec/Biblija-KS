<h4>Mrmljanje u Taberi</h4><p class="pocetakParagrafa"> <span class="brojRetka" id="1">1</span>I stade narod zlobno mrmljati u Jahvine uši. Kad to ču Jahve, planu gnjevom. Jahvin oganj izbi među njima i spali jedan kraj tabora.  <span class="brojRetka" id="2">2</span>Narod zavapi Mojsiju, a Mojsije se pomoli Jahvi i oganj se utiša.  <span class="brojRetka" id="3">3</span>Ono se mjesto prozva Tabera, jer je Jahvin oganj ondje zaplamtio na njih.</p><p class="noviRedak"> <h4>Jadanje zbog mane</h4><p class="pocetakParagrafa"> <span class="brojRetka" id="4">4</span>Svjetinu koja se oko njih skupila obuzme pohlepa za jelom. Izraelci se opet upuste u jadikovanje govoreći: »Tko će nas nasititi mesom?  <span class="brojRetka" id="5">5</span>Sjećamo se kako smo u Egiptu jeli badava ribe, krastavaca, dinje, prase, luka i češnjaka.  <span class="brojRetka" id="6">6</span>Sad nam život vene; nema ničega, osim mane, pred našim očima.«</p><p class="pocetakParagrafa"> <span class="brojRetka" id="7">7</span>Mana je bila kao zrno korijandera i nalik na bdelij.  <span class="brojRetka" id="8">8</span>Narod išao naokolo, skupljao je, a onda tro kamenom na kamenoj ploči ili stupao u stupi. Kuhao ju je u loncu i od nje pravio kolače. Okus joj bijaše kao okus kolača zgotovljena u ulju.  <span class="brojRetka" id="9">9</span>Kad bi se noću spuštala rosa po taborištu, s njome bi se spustila i mana.</p><p class="noviRedak"> <h4>Mojsije posreduje kod Jahve</h4><p class="pocetakParagrafa"> <span class="brojRetka" id="10">10</span>Mojsije je slušao kako jadikuje narod u svojim obiteljima, svatko na ulazu u svoj šator. Gnjev Jahvin žestoko planu i Mojsije se ražalosti.</p><p class="pocetakParagrafa"> <span class="brojRetka" id="11">11</span>»Zašto zlostavljaš slugu svoga?« – upravi Mojsije riječ Jahvi. »Zašto nisam stekao milost u tvojim očima kad si na me uprtio teret svega ovog naroda?  <span class="brojRetka" id="12">12</span>Zar je od mene potekao sav ovaj narod? Zar sam ga ja rodio, kad veliš: ‘Nosi ga u svome krilu, kao što dojilja nosi dojenče, u zemlju što sam je pod zakletvom obećao njihovim očevima!’  <span class="brojRetka" id="13">13</span>Odakle meni meso da ga dam svemu ovom puku koji plače oko mene govoreći: ‘Daj nam mesa da jedemo!’  <span class="brojRetka" id="14">14</span>Ja sâm ne mogu nositi sav ovaj narod. Preteško je to za me.  <span class="brojRetka" id="15">15</span>Ako ćeš ovako sa mnom postupati, radije me ubij, ako sam stekao milost u tvojim očima, da više ne gledam svoga jada.«</p><p class="noviRedak"> <h4>Jahvin odgovor</h4><p class="pocetakParagrafa"> <span class="brojRetka" id="16">16</span>Onda Jahve reče Mojsiju: »Skupi mi sedamdeset muževa između starješina izraelskih za koje znaš da su starješine narodu i njegovi nadglednici. Dovedi ih u Šator sastanka pa neka ondje zauzmu svoja mjesta s tobom.  <span class="brojRetka" id="17">17</span>Ja ću sići i ondje s tobom govoriti; uzet ću nešto duha koji je na tebi i stavit ću ga na njih. Tako će s tobom nositi teret naroda da ga ne nosiš sâm.</p><p class="pocetakParagrafa"> <span class="brojRetka" id="18">18</span>Nadalje, kaži narodu: Za sutra se posvetite i jest ćete mesa, jer ste mrmljali u uši Jahvi govoreći: ‘Tko će nas nasititi mesa? U Egiptu nam je bilo dobro.’ Jahve će vam, dakle, dati mesa da jedete.  <span class="brojRetka" id="19">19</span>Nećete ga jesti samo jedan dan, ni dva dana, ni pet dana, ni deset dana, ni dvadeset dana,  <span class="brojRetka" id="20">20</span>nego cio mjesec, sve dok vam ne izbije na nosnice i ne ogadi vam se, jer ste odbacili Jahvu koji je među vama mrmljajući pred njim riječima: ‘Zašto smo uopće odlazili iz Egipta?’«</p><p class="pocetakParagrafa"> <span class="brojRetka" id="21">21</span>»Naroda u kojemu se nalazim«, odgovori Mojsije, »ima šest stotina tisuća pješaka, a ti kažeš: ‘Mesa ću im dati da jedu mjesec dana.’  <span class="brojRetka" id="22">22</span>Može li im se naklati sitne i krupne stoke da im dostane? Mogu li im se sve ribe iz mora zgrnuti da im bude dosta?«</p><p class="pocetakParagrafa"> <span class="brojRetka" id="23">23</span>Jahve reče Mojsiju: »Zar je ruka Jahvina tako kratka? Sad ćeš vidjeti hoće li se obistiniti moja riječ ili neće.«</p><p class="noviRedak"> <h4>Duh nad starješinama</h4><p class="pocetakParagrafa"> <span class="brojRetka" id="24">24</span>Mojsije izađe i kaza narodu Jahvine riječi. Onda skupi sedamdeset muževa između narodnih starješina i smjesti ih oko Šatora.  <span class="brojRetka" id="25">25</span>Jahve siđe u oblaku i poče s njim govoriti. Zatim uze od duha koji bijaše na njemu i stavi na onu sedamdesetoricu starješina. Kad duh počinu na njima, počeše prorokovati, ali to više nikad ne učiniše.</p><p class="pocetakParagrafa"> <span class="brojRetka" id="26">26</span>Dvojica ostadoše u taboru. Jednome je bilo ime Eldad, a drugome Medad. Duh je i na njima počinuo – bili su i oni među upisanima, premda nisu došli u tabor – te počeše u taboru prorokovati.  <span class="brojRetka" id="27">27</span>Neki mladić otrča te javi Mojsiju: »Eldad i Medad«, reče, »prorokuju u taboru!«  <span class="brojRetka" id="28">28</span>Jošua, sin Nunov, koji je posluživao Mojsija od svoje mladosti, prozbori i reče: »Mojsije, gospodaru moj, ušutkaj ih!«  <span class="brojRetka" id="29">29</span>Mojsije mu odgovori: »Zar si zavidan zbog mene! Oh, kad bi sav narod Jahvin postao prorok! Kad bi Jahve na njih izlio svoga duha!«  <span class="brojRetka" id="30">30</span>Potom se Mojsije i starješine izraelske vrate u tabor.</p><p class="noviRedak"> <h4>Prepelice</h4><p class="pocetakParagrafa"> <span class="brojRetka" id="31">31</span>Tada Jahve zapovjedi te zapuhnu vjetar i nanese prepelice od mora i sasu ih na tabor, na dan hoda i s ove i s one strane tabora, na dva lakta iznad zemlje.  <span class="brojRetka" id="32">32</span>Narod je ustao te je toga cijeloga dana, svu noć i cio sutrašnji dan skupljao prepelice. Onaj tko ih je skupio najmanje imao je deset homera.  <span class="brojRetka" id="33">33</span>Zatim ih razastriješe oko tabora. Meso još bijaše među njihovim zubima – još ga nisu prožvakali – kadli planu Jahvin gnjev protiv naroda: Jahve udari narod strašnim pomorom.</p><p class="pocetakParagrafa"> <span class="brojRetka" id="34">34</span>Ono se mjesto prozva Kibrot Hataava, jer su ondje pokopali one koji se bijahu polakomili.</p><p class="pocetakParagrafa"> <span class="brojRetka" id="35">35</span>Iz Kibrot Hataave narod se zaputi u Haserot. I utabori se u Haserotu.</p></p></p></p></p></p>