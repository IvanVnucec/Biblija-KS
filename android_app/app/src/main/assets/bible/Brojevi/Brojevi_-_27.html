<h4>Zakon ženskog naslijeđa</h4><p class="pocetakParagrafa"> <span class="brojRetka" id="1">1</span>Tada pristupiše kćeri Selofhada, sina Heferova, sina Gileadova, sina Makirova, sina Manašeova iz roda Josipova sina Manašea. A imena kćeri bila su: Mahla, Noa, Hogla, Milka i Tirsa.  <span class="brojRetka" id="2">2</span>One stanu pred Mojsija, pred svećenika Eleazara, pred glavare i svu zajednicu na ulazu u Šator sastanka pa reknu:  <span class="brojRetka" id="3">3</span>»Naš je otac umro u pustinji. Nije pripadao družini što se pobunila protiv Jahve – Korahovoj družini – nego je umro od svoga vlastitoga grijeha. Sinova nije imao.  <span class="brojRetka" id="4">4</span>Zašto bi se odstranilo ime našega oca iz njegova roda? Budući da nije imao sina, daj nama posjed među braćom našega oca!«</p><p class="pocetakParagrafa"> <span class="brojRetka" id="5">5</span>Mojsije iznese njihov slučaj pred Jahvu.  <span class="brojRetka" id="6">6</span>A Jahve reče Mojsiju:  <span class="brojRetka" id="7">7</span>»Selofhadove kćeri pravo kažu. Treba svakako da im dadneš posjed koji će biti njihova baština među braćom njihova oca. Prenesi na njih baštinu njihova oca.  <span class="brojRetka" id="8">8</span>Nadalje, reci Izraelcima: ‘Kad koji čovjek umre a ne imadne sina, prenesite njegovu baštinu na njegovu kćer.  <span class="brojRetka" id="9">9</span>Ne imadne li ni kćeri, predajte baštinu njegovoj braći.  <span class="brojRetka" id="10">10</span>Ako ne imadne ni braće, njegovu baštinu podajte braći njegova oca.  <span class="brojRetka" id="11">11</span>Ako mu otac ne imadne braće, baštinu njegovu podajte najbližem rođaku njegova roda: neka je on uzme u posjed.’</p><p class="pocetakParagrafa">Neka to bude zakonska odredba Izraelcima, kako je Jahve naredio Mojsiju.«</p><p class="noviRedak"> <h4>Izbor Jošue za vođu zajednice</h4><p class="pocetakParagrafa"> <span class="brojRetka" id="12">12</span>Jahve reče Mojsiju: »Popni se na ovo brdo Abarim i razgledaj zemlju koju dajem Izraelcima.  <span class="brojRetka" id="13">13</span>A kad budeš razgledao, pridružit ćeš se svojim precima i ti, kako se pridružio i tvoj brat Aron.  <span class="brojRetka" id="14">14</span>Jer ste se u pobuni zajednice u pustinji Sin usprotivili mojim ustima umjesto da vodom očitujete moju svetost pred njihovim očima.«</p><p class="pocetakParagrafa">(To su Meripske vode kod Kadeša u Sinskoj pustinji.)</p><p class="pocetakParagrafa"> <span class="brojRetka" id="15">15</span>A Jahvi Mojsije progovori ovako:  <span class="brojRetka" id="16">16</span>»Neka Jahve, Bog duhova u svakom tijelu, postavi čovjeka nad ovom zajednicom  <span class="brojRetka" id="17">17</span>koji će pred njom izlaziti; koji će pred njom stupati; koji će je izvoditi i uvoditi tako da Jahvina zajednica ne bude kao stado što nema pastira.«</p><p class="pocetakParagrafa"> <span class="brojRetka" id="18">18</span>»Uzmi Jošuu, sina Nunova!« – reče Jahve Mojsiju. »To je čovjek u kome ima duha. Na nj položi ruku svoju!  <span class="brojRetka" id="19">19</span>Onda ga odvedi pred svećenika Eleazara i pred svu zajednicu te mu na njihove oči daj naredbe!  <span class="brojRetka" id="20">20</span>Predaj mu dio svoje vlasti da ga sluša sva zajednica sinova Izraelovih.  <span class="brojRetka" id="21">21</span>Neka pristupa k svećeniku Eleazaru, koji će za nj tražiti odluke urima pred Jahvom. Na njegovu zapovijed neka izlaze i na njegovu zapovijed neka ulaze, oni i svi Izraelci s njim – sva zajednica.«</p><p class="pocetakParagrafa"> <span class="brojRetka" id="22">22</span>Mojsije učini kako mu je Jahve naredio: uzme Jošuu te ga postavi pred svećenika Eleazara i pred svu zajednicu.</p><p class="pocetakParagrafa"> <span class="brojRetka" id="23">23</span>Položi zatim na nj svoje ruke i dade mu svoje naredbe, kako je Jahve zapovjedio preko Mojsija.</p></p>