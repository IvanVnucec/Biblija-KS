<h2>VII. PUTOVANJE OD KADEŠA DO MOABA</h2><h4>Mirjamina smrt. Voda iz pećine</h4><p class="pocetakParagrafa"> <span class="brojRetka" id="1">1</span>Potom stigoše Izraelci, sva zajednica, u pustinju Sin u prvome mjesecu. Narod se nastani u Kadešu. Ondje umrije Mirjam i ondje je sahraniše.</p><p class="pocetakParagrafa"> <span class="brojRetka" id="2">2</span>Nije bilo vode za zajednicu. Stoga se udruže protiv Mojsija i protiv Arona.  <span class="brojRetka" id="3">3</span>Narod se poče svađati s Mojsijem i govoriti: »Da smo bar izginuli kad su nam i braća poginula pred Jahvom!  <span class="brojRetka" id="4">4</span>Zašto ste doveli Jahvinu zajednicu u ovu pustinju da ovdje pomremo i mi i naša stoka?  <span class="brojRetka" id="5">5</span>Zašto ste nas izveli iz Egipta da nas dovedete u ovo nesretno mjesto; mjesto u kojem nema ni žita, ni smokava, ni loze, ni mogranja? Nema ni vode da pijemo.«</p><p class="pocetakParagrafa"> <span class="brojRetka" id="6">6</span>Mojsije i Aron odu ispred zajednice do ulaza u Šator sastanka i padnu ničice. Tada im se pokaza slava Jahvina.  <span class="brojRetka" id="7">7</span>I Jahve reče Mojsiju:  <span class="brojRetka" id="8">8</span>»Uzmi štap pa ti i tvoj brat Aron skupite zajednicu. Onda, na njihove oči, progovorite pećini da ustupi svoje vode. Iz pećine im izvedi vodu te napoj zajednicu i njezino blago.«</p><p class="pocetakParagrafa"> <span class="brojRetka" id="9">9</span>Mojsije uzme štap ispred Jahve kako mu je naredio.  <span class="brojRetka" id="10">10</span>Zatim Mojsije i Aron skupe zbor pred pećinu pa im Mojsije rekne: »Čujte, buntovnici! Hoćemo li vam iz ove pećine izvesti vodu?«</p><p class="pocetakParagrafa"> <span class="brojRetka" id="11">11</span>Zatim Mojsije podigne ruku i dvaput udari štapom o pećinu: voda provali u obilju, pa su mogli piti i zajednica i njezino blago.</p><p class="noviRedak"> <h4>Kazna Mojsija i Arona</h4><p class="pocetakParagrafa"> <span class="brojRetka" id="12">12</span>Potom će Jahve Mojsiju i Aronu: »Budući da se niste pouzdavali u me i niste me svetim očitovali u očima sinova Izraelovih, nećete uvesti ovaj zbor u zemlju koju im dajem.«</p><p class="pocetakParagrafa"> <span class="brojRetka" id="13">13</span>To su Meripske vode, kraj njih su se Izraelci prepirali s Jahvom, a on se pokazao svetim.</p><p class="noviRedak"> <h4>Edom ne pušta Izraelce da prođu</h4><p class="pocetakParagrafa"> <span class="brojRetka" id="14">14</span>Iz Kadeša pošalje Mojsije glasnike kralju Edoma: »Ovako veli tvoj brat Izrael: ‘Ti znaš sve jade koji su nas snašli.  <span class="brojRetka" id="15">15</span>Naši se preci spustiše u Egipat. U Egiptu smo proboravili mnogo vremena. Egipćani su s nama i s našim precima loše postupali.  <span class="brojRetka" id="16">16</span>Stoga smo vapili Jahvi, i on ču naš glas i posla anđela koji nas izbavi iz Egipta. Evo nas sad u Kadešu, gradu uz rub tvoga područja.  <span class="brojRetka" id="17">17</span>Pusti nas da prođemo kroz tvoju zemlju. Nećemo ići preko polja ni vinograda niti ćemo piti vodu iz bunara; ići ćemo Kraljevskim putem, ne skrećući ni desno ni lijevo, dok ne prođemo tvoje područje.’«</p><p class="pocetakParagrafa"> <span class="brojRetka" id="18">18</span>Edom mu odgovori: »Ne prolazi preko moje zemlje, jer eto me s mačem preda te!«</p><p class="pocetakParagrafa"> <span class="brojRetka" id="19">19</span>»Ići ćemo utrenikom«, rekoše Izraelci, »a budemo li pili tvoje vode, mi i naša stada, za to ćemo ti platiti. Ništa više, samo da prođemo pješice.«</p><p class="pocetakParagrafa"> <span class="brojRetka" id="20">20</span>»Ne prolazi!« – odgovori.</p><p class="pocetakParagrafa">I Edom mu izađe ususret s mnogo ljudi i s velikom silom.</p><p class="pocetakParagrafa"> <span class="brojRetka" id="21">21</span>Tako Edom nije dopustio Izraelu da prođe kroz njegovo područje i Izrael se okrenu od njega.</p><p class="noviRedak"> <h4>Aronova smrt</h4><p class="pocetakParagrafa"> <span class="brojRetka" id="22">22</span>Zaputivši se od Kadeša, stigoše Izraelci, sva zajednica, k brdu Horu.  <span class="brojRetka" id="23">23</span>Kod brda Hora, uz među edomsku, reče Jahve Mojsiju i Aronu:  <span class="brojRetka" id="24">24</span>»Neka se Aron pridruži svojim precima! Neće ući u zemlju koju dajem Izraelcima, jer ste se oprli mojoj zapovijedi kod Meripskih voda.  <span class="brojRetka" id="25">25</span>Uzmi Arona i njegova sina Eleazara, pa ih izvedi na brdo Hor.  <span class="brojRetka" id="26">26</span>I svuci Aronu njegove haljine pa ih obuci njegovu sinu Eleazaru. Aron će se pridružiti precima, umrijet će ondje.«</p><p class="pocetakParagrafa"> <span class="brojRetka" id="27">27</span>Mojsije učini kako naredi Jahve. Pred svom zajednicom popeše se na brdo Hor.  <span class="brojRetka" id="28">28</span>Mojsije svuče s Arona njegove haljine te ih obuče njegovu sinu Eleazaru. Ondje navrh brda umrije Aron. Zatim se Mojsije i Eleazar spustiše s brda.  <span class="brojRetka" id="29">29</span>Sva zajednica vidje da je Aron preminuo i sav dom Izraelov oplakivaše Arona trideset dana.</p></p></p></p>