<h2>II. RAZLIČNI PROPISI I ZAKONI</h2><h4>Isključenje nečistih</h4><p class="pocetakParagrafa"> <span class="brojRetka" id="1">1</span>Jahve reče Mojsiju:  <span class="brojRetka" id="2">2</span>»Naredi Izraelcima da iz tabora odstrane svakoga gubavca, svakoga koji imadne izljev i svakoga koji se onečisti mrtvim tijelom.  <span class="brojRetka" id="3">3</span>Odstranite i muške i ženske! Izvan tabora ih istjerajte da ne onečiste svoje tabore u kojima ja boravim među njima.«</p><p class="pocetakParagrafa"> <span class="brojRetka" id="4">4</span>Izraelci tako učine: istjeraju ih iz tabora. Kako je Jahve rekao Mojsiju, tako Izraelci učine.</p><p class="noviRedak"> <h4>Naknada štete</h4><p class="pocetakParagrafa"> <span class="brojRetka" id="5">5</span>Jahve reče Mojsiju:  <span class="brojRetka" id="6">6</span>»Kaži Izraelcima: ‘Kad koji čovjek ili žena počini bilo kakav grijeh na štetu čovjeka ogriješivši se protiv Jahve, i osjeti se krivim,  <span class="brojRetka" id="7">7</span>neka prizna počinjeni grijeh, nadoknadi štetu što bolje može te još doda tome petinu i dadne onome kome je nanio nepravdu.</p><p class="pocetakParagrafa"> <span class="brojRetka" id="8">8</span>Ako čovjek ne bi imao bližeg rođaka kome bi se nadoknada mogla uručiti, dužna nadoknada pripada Jahvi za svećenika, ne računajući u to pomirbenoga ovna kojim će svećenik izvršiti nad krivcem obred pomirenja.  <span class="brojRetka" id="9">9</span>I svaka podizanica od svih posvećenih stvari što ih Izraelci svećeniku donose njemu pripada.  <span class="brojRetka" id="10">10</span>Svakome idu stvari koje je posvetio; i neka svećeniku bude ono što njemu tko dadne.’«</p><p class="noviRedak"> <h4>Ljubomora</h4><p class="pocetakParagrafa"> <span class="brojRetka" id="11">11</span>Jahve reče Mojsiju:  <span class="brojRetka" id="12">12</span>»Govori Izraelcima i reci im: ‘Ako nekome žena pođe stranputicom te mu se iznevjeri  <span class="brojRetka" id="13">13</span>i netko s njom legne, ali to ostane sakriveno očima njezina muža i žena ostane neotkrivena iako se oskvrnula te protiv nje ne bude svjedoka budući da u činu nije bila uhvaćena –  <span class="brojRetka" id="14">14</span>i sad muža obuzme duh ljubomore i on postane ljubomoran na svoju ženu koja se oskvrnula; ili ako ga spopadne duh ljubomore te postane ljubomoran na svoju ženu a da se ona nije oskvrnula –  <span class="brojRetka" id="15">15</span>neka taj muž dovede svoju ženu svećeniku. Neka za nju donese prinos: desetinu efe ječmenog brašna. Neka po njemu ne polijeva ulja niti na nj stavlja tamjana, jer to je prinosnica za ljubomoru, spomen-prinosnica da podsjeti na grijeh.</p><p class="pocetakParagrafa"> <span class="brojRetka" id="16">16</span>Neka svećenik povede tu ženu i postavi je pred Jahvu.  <span class="brojRetka" id="17">17</span>Sad neka svećenik uzme posvećene vode u kakvu zemljanu posudu i, uzevši prašine što je na podu Prebivališta, neka je svećenik ubaci u vodu.  <span class="brojRetka" id="18">18</span>Pošto je svećenik postavio ženu pred Jahvu, neka joj otkrije glavu a na njezine ruke stavi spomen-prinosnicu, to jest žitnu prinosnicu za ljubomoru, s svećenik neka drži u ruci vodu gorčine i prokletstva.  <span class="brojRetka" id="19">19</span>Zatim neka svećenik ženu zakune. Neka joj reče: ‘Ako nikad čovjek s tobom nije ležao te ako nisi išla stranputicom i oskvrnula se dok si bila pod vlašću svoga muža, budi pošteđena od ove vode gorčine i prokletstva!  <span class="brojRetka" id="20">20</span>Ali ako si išla stranputicom dok si bila pod vlašću svoga muža te se oskvrnula; ako je koji čovjek osim tvoga muža legao s tobom...’  <span class="brojRetka" id="21">21</span>Ovdje neka svećenik zakune ženu ovom kletvom i neka joj rekne: ‘Jahve te postavio za prokletstvo i kletvu među tvojim narodom, učinio da ti uvene rodnica i da ti se utroba nadme!  <span class="brojRetka" id="22">22</span>Neka ova voda prokletstva zađe u tvoju utrobu! Trbuh ti se od nje naduo, a rodnica uvenula!’ – A žena neka poprati: ‘Amen! Amen!’</p><p class="pocetakParagrafa"> <span class="brojRetka" id="23">23</span>Potom neka ta prokletstva svećenik napiše na list pa ih ispere u vodu gorčine.  <span class="brojRetka" id="24">24</span>Onda neka ženu napoji vodom gorčine i prokletstva, da bi se voda gorčine po njoj razišla i napunila je gorkošću.  <span class="brojRetka" id="25">25</span>Neka svećenik onda uzme iz ženine ruke prinosnicu za ljubomoru, prinese je pred Jahvom kao žrtvu prikaznicu te je donese na žrtvenik.  <span class="brojRetka" id="26">26</span>Zagrabivši od prinosnice punu pregršt kao spomen‑žrtvu, neka to sažeže u kâd na žrtveniku. Napokon, neka ženu napoji vodom.  <span class="brojRetka" id="27">27</span>Pošto je napoji vodom, bude li oskvrnuta iznevjerivši se svome mužu, voda prokletstva ući će u nju i napunit će je gorčinom; njezina će se utroba naduti a rodnica uvenuti – ta će žena postati prokletstvom u svome narodu.  <span class="brojRetka" id="28">28</span>A ako žena ne bude oskvrnuta, nego nevina, neće joj biti ništa i imat će djece.</p><p class="pocetakParagrafa"> <span class="brojRetka" id="29">29</span>To je obred u slučaju ljubomore, kad žena pođe stranputicom i oskvrne se dok je pod vlašću svoga muža;  <span class="brojRetka" id="30">30</span>ili kad kojega čovjeka obuzme duh ljubomore te postane ljubomoran na svoju ženu. Neka, dakle, postavi svoju ženu pred Jahvu, a svećenik neka nad njom izvrši sav taj obred.  <span class="brojRetka" id="31">31</span>Neka je muž slobodan od krivnje, a žena neka snosi svoju krivnju.’«</p></p></p>