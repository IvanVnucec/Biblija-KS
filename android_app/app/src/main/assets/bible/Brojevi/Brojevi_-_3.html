<h3>LEVIJEVO PLEME</h3><h4>Svećenici</h4><p class="pocetakParagrafa"> <span class="brojRetka" id="1">1</span>Ovo je potomstvo Aronovo i Mojsijevo iz vremena kad je Jahve Mojsiju govorio na Sinajskom brdu.</p><p class="pocetakParagrafa"> <span class="brojRetka" id="2">2</span>Ovo su bila imena Aronovih sinova: prvorođenac Nadab, zatim Abihu, Eleazar i Itamar.  <span class="brojRetka" id="3">3</span>To su imena Aronovih sinova, svećenika pomazanih, za svećeništvo posvećenih.  <span class="brojRetka" id="4">4</span>Ali Nadab i Abihu umriješe pred Jahvom kad su u Sinajskoj pustinji pred njim prinosili neposvećenu vatru. Kako nisu imali sinova, to su Eleazar i Itamar služili kao svećenici u nazočnosti svoga oca Arona.</p><p class="noviRedak"> <h4>Leviti. Njihove dužnosti</h4><p class="pocetakParagrafa"> <span class="brojRetka" id="5">5</span>Jahve reče Mojsiju:  <span class="brojRetka" id="6">6</span>»Dozovi pleme Levijevo neka stane pred svećenika Arona. Neka mu poslužuju;  <span class="brojRetka" id="7">7</span>neka vrše njegovu dužnost i dužnost sve zajednice pred Šatorom sastanka, služeći Prebivalištu.  <span class="brojRetka" id="8">8</span>Neka se brinu za sav namještaj u Šatoru sastanka, za dužnost sinova Izraelovih, i obavljaju službu u Prebivalištu.  <span class="brojRetka" id="9">9</span>Podaj levite Aronu i njegovim sinovima. Neka mu ih Izraelci potpuno daruju.  <span class="brojRetka" id="10">10</span>Arona i njegove sinove postavi da vrše svoju svećeničku službu. A svjetovnjak koji bi se tome približio neka se pogubi.«</p><p class="noviRedak"> <h4>Izbor Levijevaca</h4><p class="pocetakParagrafa"> <span class="brojRetka" id="11">11</span>Jahve reče Mojsiju:  <span class="brojRetka" id="12">12</span>»Ja, evo, uzimam Levijevce između Izraelaca namjesto svih prvorođenaca – onih koji otvaraju materinju utrobu kod Izraelaca. Moji su, dakle, Levijevci!  <span class="brojRetka" id="13">13</span>Meni, naime, pripada svaki prvorođenac. Onoga dana kad sam pobio sve prvence u zemlji egipatskoj, sebi sam posvetio sve prvorođence u Izraelu – i od ljudi i od stoke. Oni su moji. Ja sam Jahve.«</p><p class="noviRedak"> <h4>Popis Levijevaca</h4><p class="pocetakParagrafa"> <span class="brojRetka" id="14">14</span>Jahve reče Mojsiju u Sinajskoj pustinji:  <span class="brojRetka" id="15">15</span>»Popiši Levijevce po njihovim porodicama i rodovima; popiši sve muškarce od jednoga mjeseca i više.«</p><p class="pocetakParagrafa"> <span class="brojRetka" id="16">16</span>Na zapovijed Jahvinu Mojsije ih popisa, kako mu je bilo naređeno.  <span class="brojRetka" id="17">17</span>Ovo su poimenice bili sinovi Levijevi: Geršon, Kehat i Merari.</p><p class="pocetakParagrafa"> <span class="brojRetka" id="18">18</span>A ovo su imena Geršonovih sinova po njihovim rodovima: Libni i Šimi.  <span class="brojRetka" id="19">19</span>A sinovi su Kehatovi po svojim rodovima: Amram, Jishar, Hebron i Uziel.  <span class="brojRetka" id="20">20</span>Sinovi su Merarijevi po svojim rodovima: Mahli i Muši. To su Levijevi rodovi po svojim porodicama.</p><p class="pocetakParagrafa"> <span class="brojRetka" id="21">21</span>Od Geršona lozu vuče rod Libnijev i rod Šimijev. To su rodovi Geršonovaca.  <span class="brojRetka" id="22">22</span>Njih je u popisu svih muškaraca od jednoga mjeseca naviše ubilježeno sedam tisuća i pet stotina.  <span class="brojRetka" id="23">23</span>Rodovi Geršonovaca taborovali su za Prebivalištem prema zapadu.  <span class="brojRetka" id="24">24</span>Glava porodice Geršonovaca bijaše Elijasaf, sin Laelov.  <span class="brojRetka" id="25">25</span>Geršonovci su se u Šatoru sastanka brinuli za Prebivalište, za Šator i njegov krov, za zavjese na ulazu u Šator sastanka;  <span class="brojRetka" id="26">26</span>onda za dvorišne zavjese, za zavjesu na ulazu u dvorište što je oko Prebivališta i žrtvenika, za njihova užeta i za sve što spada na tu službu.</p><p class="pocetakParagrafa"> <span class="brojRetka" id="27">27</span>Od Kehata potječe rod Amramov, rod Jisharov, rod Hebronov i rod Uzielov. To su rodovi Kehatovaca.  <span class="brojRetka" id="28">28</span>Kad se popisaše svi muškarci od jednoga mjeseca naviše, bilo ih je osam tisuća i šest stotina. Oni su se brinuli za svetište.</p><p class="pocetakParagrafa"> <span class="brojRetka" id="29">29</span>Rodovi Kehatovaca taborovali su s južne strane Prebivališta.  <span class="brojRetka" id="30">30</span>Glava rodova u domu Kehatovu bijaše Elisafan, sin Uzielov.  <span class="brojRetka" id="31">31</span>Oni su se brinuli za Kovčeg, stol, svijećnjak, žrtvenik i sveti pribor kojim su se služili i, konačno, za zavjesu i za sve što joj pripada.</p><p class="pocetakParagrafa"> <span class="brojRetka" id="32">32</span>Vrhovni poglavar levita bio je Eleazar, sin svećenika Arona. On je vršio nadzor nad onima koji su se brinuli za svetište.</p><p class="pocetakParagrafa"> <span class="brojRetka" id="33">33</span>Od Merarija potječe rod Mahlijev i rod Mušijev. To su Merarijevi rodovi.  <span class="brojRetka" id="34">34</span>Njih je u popisu svih muškaraca od jednoga mjeseca i više ubilježeno šest tisuća i dvije stotine.  <span class="brojRetka" id="35">35</span>Glava rodova u domu Merarijevu bijaše Suriel, sin Abihajilov. Oni su taborovali sa sjeverne strane Prebivališta.  <span class="brojRetka" id="36">36</span>Merarijevci su se brinuli za trenice Prebivališta, za njegove priječnice, za stupce i njihova podnožja, za sav njegov pribor i za sve što spada na njegovu službu.  <span class="brojRetka" id="37">37</span>Povrh toga, za stupove uokolo predvorja, njihova podnožja, kočiće i užeta.</p><p class="pocetakParagrafa"> <span class="brojRetka" id="38">38</span>Pred Prebivalištem prema istoku, pred Šatorom sastanka s istočne strane, utaborivali se Mojsije, Aron i njihovi sinovi, kojima je u ime Izraelaca bila povjerena služba u svetištu. Svjetovnjak koji bi se približio imao se pogubiti.</p><p class="pocetakParagrafa"> <span class="brojRetka" id="39">39</span>Svih popisanih Levijevaca od jednoga mjeseca naviše, koje je na Jahvinu zapovijed po njihovim rodovima popisao Mojsije i Aron, bijaše dvadeset i dvije tisuće.</p><p class="noviRedak"> <h4>Prvorođenčad i Levijevci</h4><p class="pocetakParagrafa"> <span class="brojRetka" id="40">40</span>Jahve rekne Mojsiju: »Popiši sve muške prvorođence izraelske od jednoga mjeseca naviše te načini popis njihovih imena.  <span class="brojRetka" id="41">41</span>I levite dodijeli meni – ja sam Jahve – namjesto svih prvorođenaca izraelskih, a stoku levitsku namjesto sve prvenčadi stoke izraelske.«</p><p class="pocetakParagrafa"> <span class="brojRetka" id="42">42</span>Tako Mojsije popiše sve prvorođence izraelske, kako mu je Jahve naredio.  <span class="brojRetka" id="43">43</span>Svih muških prvorođenaca od jednoga mjeseca naviše bijaše u popisu iménā dvadeset i dvije tisuće i dvije stotine sedamdeset i tri.</p><p class="pocetakParagrafa"> <span class="brojRetka" id="44">44</span>Tada Jahve reče Mojsiju:  <span class="brojRetka" id="45">45</span>»Uzmi levite namjesto svih prvorođenaca izraelskih, a stoku levitsku namjesto stoke njihove; leviti neka budu moji. Ja sam Jahve.  <span class="brojRetka" id="46">46</span>A za otkupninu dvjesta sedamdeset i triju izraelskih prvorođenaca što ih je više nego levita,  <span class="brojRetka" id="47">47</span>uzmi pet šekela po glavi, uzmi ih prema hramskom šekelu: dvadeset gera – jedan šekel.  <span class="brojRetka" id="48">48</span>Onda podaj taj novac Aronu i njegovim sinovima za otkupninu onih kojih je odviše.«</p><p class="pocetakParagrafa"> <span class="brojRetka" id="49">49</span>Tako Mojsije primi taj novac kao otkupninu za prvorođence koji su nadilazili broj onih koje su leviti otkupili.  <span class="brojRetka" id="50">50</span>Od izraelskih je prvorođenaca primio u srebru tisuću trista šezdeset i pet šekela hramske mjere.  <span class="brojRetka" id="51">51</span>Po nalogu Jahvinu Mojsije predade novac te otkupnine Aronu i njegovim sinovima, kako je Jahve Mojsiju naredio.</p></p></p></p></p>