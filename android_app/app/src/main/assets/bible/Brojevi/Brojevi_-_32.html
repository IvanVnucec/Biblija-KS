<h4>Razdioba područja preko Jordana</h4><p class="pocetakParagrafa"> <span class="brojRetka" id="1">1</span>Rubenovci i Gadovci imađahu mnogo, vrlo mnogo blaga. Opaze, međutim, da je zemlja jazerska i zemlja gileadska pogodna za stočarstvo.  <span class="brojRetka" id="2">2</span>Zato Gadovci i Rubenovci dođu k Mojsiju, svećeniku Eleazaru i glavarima zajednice pa reknu:  <span class="brojRetka" id="3">3</span>»Atarot, Dibon, Jazer, Nimra, Hešbon, Eleale, Sebam, Nebo i Beon –  <span class="brojRetka" id="4">4</span>kraj što ga Jahve osvoji pred izraelskom zajednicom – kraj je pogodan za stočarstvo; a sluge tvoje bave se stočarstvom.  <span class="brojRetka" id="5">5</span>Ako smo stekli blagonaklonost u tvojim očima«, nastave, »neka se ovaj kraj dade u posjed tvojim slugama. Ne šalji nas preko Jordana!«</p><p class="pocetakParagrafa"> <span class="brojRetka" id="6">6</span>Mojsije odgovori Gadovcima i Rubenovcima: »Zar da vaša braća idu u rat, a vi da ostanete ovdje?  <span class="brojRetka" id="7">7</span>Zašto odvraćate srca Izraelaca da ne prijeđu u zemlju koju im je Jahve predao?  <span class="brojRetka" id="8">8</span>Tako su učinili i vaši očevi kad sam ih poslao iz Kadeš Barnee da izvide zemlju.  <span class="brojRetka" id="9">9</span>Popeli su se do Eškola i razgledali zemlju, ali su onda ubili srčanost u Izraelcima da ne odu u zemlju koju im je Jahve dao.  <span class="brojRetka" id="10">10</span>Onog dana Jahve planu gnjevom. Zakle se i reče:  <span class="brojRetka" id="11">11</span>‘Ljudi što su izišli iz Egipta, kojima je dvadeset ili više godina, jer me nisu vjerno slijedili, nikad neće vidjeti zemlju što sam je pod zakletvom obećao Abrahamu, Izaku i Jakovu!’  <span class="brojRetka" id="12">12</span>Jahvu su jedino vjerno slijedili Kenižanin Kaleb, sin Jefuneov, i sin Nunov Jošua.  <span class="brojRetka" id="13">13</span>Jahve je gnjevom planuo na Izraelce pa ih je pustinjom povlačio četrdeset godina, sve dok ne pomrije sav naraštaj što je u očima Jahvinim zlo postupio.  <span class="brojRetka" id="14">14</span>A sad vi – grešni naraštaj – ustajete namjesto svojih očeva da još povećate srdžbu Jahvinu na Izraela.  <span class="brojRetka" id="15">15</span>Ako se od njega odvratite, on će još produžiti vaš boravak u pustinji; tako ćete upropastiti sav taj narod.«</p><p class="pocetakParagrafa"> <span class="brojRetka" id="16">16</span>Onda se oni primaknu k njemu i reknu: »Mi bismo ovdje podigli torove za svoje blago i gradove za svoju nejačad,  <span class="brojRetka" id="17">17</span>a sami ćemo pograbiti oružje i poći na čelu Izraelaca dok ih ne dovedemo na njihovo mjesto. Naša nejačad neka ostane – zbog stanovništva ove zemlje – u utvrđenim gradovima.  <span class="brojRetka" id="18">18</span>Mi se svojim kućama nećemo vraćati sve dok svaki Izraelac ne zaposjedne svoju baštinu.  <span class="brojRetka" id="19">19</span>S njima nećemo dijeliti svoje posjede s onu stranu Jordana niti dalje, jer će nas zapasti naša baština s ovu stranu, na istok od Jordana.«</p><p class="pocetakParagrafa"> <span class="brojRetka" id="20">20</span>Mojsije im reče: »Ako tako uradite, ako pođete pred Jahvom u boj;  <span class="brojRetka" id="21">21</span>ako vi svi naoružani prijeđete Jordan pred Jahvom dok on ne rastjera ispred sebe svoje neprijatelje:  <span class="brojRetka" id="22">22</span>tada, kad zemlja bude pokorena Jahvi, vi ćete se moći vratiti. Tako ćete biti oslobođeni odgovornosti prema Jahvi i prema Izraelu, a ova će zemlja postati pred Jahvom vaše vlasništvo.  <span class="brojRetka" id="23">23</span>Ali ako tako ne uradite, sagriješit ćete protiv Jahve i znajte da će vas stići kazna za vaš grijeh.  <span class="brojRetka" id="24">24</span>Sazidajte, dakle, gradove za svoju nejačad i torove za svoju stoku, ali izvršite što ste obećali.«</p><p class="pocetakParagrafa"> <span class="brojRetka" id="25">25</span>Gadovci i Rubenovci odgovore Mojsiju: »Tvoje će sluge učiniti kako gospodar naš nalaže.  <span class="brojRetka" id="26">26</span>Naša nejačad, naše žene, naša stoka i sve naše blago neka ostanu ondje u gileadskim gradovima,  <span class="brojRetka" id="27">27</span>a tvoje sluge, svi koji su za boj sposobni, poći će pred Jahvom u boj, kako naš gospodar nalaže.«</p><p class="pocetakParagrafa"> <span class="brojRetka" id="28">28</span>Tada za njih Mojsije izda nalog svećeniku Eleazaru, Nunovu sinu Jošui i glavarima obitelji izraelskih plemena.  <span class="brojRetka" id="29">29</span>I reče im Mojsije: »Ako Gadovci i Rubenovci, svi oni koji nose oružje, s vama prijeđu Jordan da se bore pred Jahvom i zemlja bude pokorena vama, onda im dajte gileadsku zemlju u vlasništvo.  <span class="brojRetka" id="30">30</span>Ali ako ne prijeđu naoružani s vama, neka dobiju baštinu među vama u zemlji kanaanskoj.«</p><p class="pocetakParagrafa"> <span class="brojRetka" id="31">31</span>Nato odgovore Gadovci i Rubenovci: »Što je god Jahve rekao tvojim slugama, to ćemo učiniti.  <span class="brojRetka" id="32">32</span>Mi ćemo naoružani prijeći pred Jahvom u zemlju kanaansku, ali neka nam bude posjed naše baštine s ove strane Jordana.«</p><p class="pocetakParagrafa"> <span class="brojRetka" id="33">33</span>I tako njima – Gadovcima, Rubenovcima i polovici plemena Manašeova, sina Josipova – dadne kraljevstvo amorejskoga kralja Sihona i kraljevstvo bašanskoga kralja Oga, zemlju s gradovima u njihovim granicama, gradove okolne zemlje.</p><p class="pocetakParagrafa"> <span class="brojRetka" id="34">34</span>Gadovci sagrade: Dibon, Atarot i Aroer,  <span class="brojRetka" id="35">35</span>Atrot Šofan, Jazer, Jogbohu,  <span class="brojRetka" id="36">36</span>Bet Nimru i Bet Haran, utvrđene gradove i torove za stada.</p><p class="pocetakParagrafa"> <span class="brojRetka" id="37">37</span>Rubenovci sagrade: Hešbon, Eleale, Kirjatajim,  <span class="brojRetka" id="38">38</span>Nebo, Baal Meon – nazivi su izmijenjeni – i Šibmu. Oni prozovu svojim imenima gradove koje su oni podigli.</p><p class="pocetakParagrafa"> <span class="brojRetka" id="39">39</span>Sinovi Makira, sina Manašeova, odu u Gilead, osvoje ga i protjeraju Amorejce koji bijahu ondje.  <span class="brojRetka" id="40">40</span>Mojsije preda Gilead Manašeovu sinu Makiru, i on se u njemu nastani.  <span class="brojRetka" id="41">41</span>A Manašeov sin Jair ode te zauzme njihova sela pa ih prozva »Jairova sela«.  <span class="brojRetka" id="42">42</span>Potom ode Nobah i zauzme Kenat i njegova područja te ga nazove svojim imenom »Nobah«.</p>