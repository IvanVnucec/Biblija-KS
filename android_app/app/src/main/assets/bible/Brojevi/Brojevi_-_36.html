<h4>Baština udanih žena</h4><p class="pocetakParagrafa"> <span class="brojRetka" id="1">1</span>Tada pristupe obiteljski glavari od roda sinova Gileada, sina Makirova, sina Manašeova, jednoga roda Josipovih sinova, te pred Mojsijem i starješinama, glavarima obitelji,  <span class="brojRetka" id="2">2</span>reknu:</p><p class="pocetakParagrafa">»Jahve je naredio našemu gospodaru da kockom dade ovu zemlju u baštinu Izraelcima; nadalje, našem je gospodaru naredio Jahve da baštinu našega brata Selofhada dade njegovim kćerima.  <span class="brojRetka" id="3">3</span>Ali ako se one udaju za koga iz drugog izraelskoga plemena, onda će njihova baština biti otrgnuta od naše djedovske baštine i biti priključena baštini plemena kojemu one pripadnu. Tako će se okrnjiti baština koja kockom pripadne nama.  <span class="brojRetka" id="4">4</span>A kada nastupi jubilej Izraelcima, baština će se tih žena dodati baštini plemena kojemu pripadnu. Tako će njihova baština biti oduzeta od baštine našega pradjedovskog plemena.«</p><p class="pocetakParagrafa"> <span class="brojRetka" id="5">5</span>I po zapovijedi Jahvinoj Mojsije naredi Izraelcima: »Pleme Josipovih sinova pravo govori.  <span class="brojRetka" id="6">6</span>Ovo naređuje Jahve za Selofhadove kćeri: ‘Neka se one udaju za onoga koji im se učini dobar, samo neka se udaju u rod svoga očinskoga plemena.  <span class="brojRetka" id="7">7</span>Baština Izraelaca ne smije se prenositi iz jednoga plemena u drugo; i svaki Izraelac mora ostati privezan uz pradjedovsku baštinu svoga plemena.  <span class="brojRetka" id="8">8</span>Zato se svaka djevojka koja steče baštinu u izraelskim plemenima mora udati za nekoga u plemenu kojemu pripada rod joj očev, tako da bi svaki Izraelac sačuvao baštinu svoga oca.  <span class="brojRetka" id="9">9</span>Tako se baština neće prenositi iz jednoga plemena u drugo, nego će svako izraelsko pleme prianjati uza svoju baštinu.’«</p><p class="pocetakParagrafa"> <span class="brojRetka" id="10">10</span>Kako je Jahve Mojsiju naredio, tako su i učinile kćeri Selofhadove:  <span class="brojRetka" id="11">11</span>Mahla, Tirsa, Hogla, Milka i Noa, kćeri Selofhadove, udaše se za sinove svojih stričeva.  <span class="brojRetka" id="12">12</span>Kako su se udale u rod potomstva Manašea, Josipova sina, njihova je baština ostala u plemenu kojemu pripadaše rod im očev.</p><p class="noviRedak"> <h4>Zaključak</h4><p class="pocetakParagrafa"> <span class="brojRetka" id="13">13</span>To su zapovijedi i zakoni koje je Jahve preko Mojsija izdao Izraelcima na Moapskim poljanama uz Jordan, nasuprot Jerihonu.</p></p>