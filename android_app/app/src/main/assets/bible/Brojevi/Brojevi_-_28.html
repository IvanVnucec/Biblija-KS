<h3>JAVNO BOGOSLUŽJE</h3><h4>Svakodnevne žrtve</h4><p class="pocetakParagrafa"> <span class="brojRetka" id="1">1</span>Jahve reče Mojsiju:  <span class="brojRetka" id="2">2</span>»Naredi Izraelcima i reci im: ‘Točno u određeno vrijeme prinosite mi moje prinose, moju hranu – žrtve paljene meni na ugodan miris.’  <span class="brojRetka" id="3">3</span>Reci im: ‘Ovo su žrtve paljene koje ćete prinositi Jahvi:</p><p class="pocetakParagrafa">Svaki dan dva jednogodišnja janjca bez mane kao trajnu paljenicu.  <span class="brojRetka" id="4">4</span>Jedno janje prinosite jutrom, a drugo janje prinosite u suton.  <span class="brojRetka" id="5">5</span>A za prinosnicu desetinu efe najboljeg brašna, zamiješena u četvrtini hina čistoga ulja.  <span class="brojRetka" id="6">6</span>Trajna je to paljenica koja je već bila prinesena na Sinajskom brdu – žrtva spaljena na ugodan miris Jahvi.  <span class="brojRetka" id="7">7</span>Njezina ljevanica neka se sastoji od četvrtine hina za svako janje. Ljevanica vina neka se Jahvi izlijeva u Svetištu.  <span class="brojRetka" id="8">8</span>Drugo janje prinosite u suton. Prinosite ga kao i jutarnju prinosnicu i njezinu ljevanicu: kao žrtvu spaljenu Jahvi na ugodan miris.’</p><p class="noviRedak"> <h4>Subotnje žrtve</h4><p class="pocetakParagrafa"> <span class="brojRetka" id="9">9</span>‘Na subotnji dan: dva jednogodišnja janjeta bez mane i dvije desetine efe najboljeg brašna, zamiješena s uljem, za prinosnicu, s njezinom ljevanicom.  <span class="brojRetka" id="10">10</span>Neka se subotnja paljenica svake subote dodaje trajnoj paljenici i njezinoj ljevanici.’</p><p class="noviRedak"> <h4>Žrtve na mlađak</h4><p class="pocetakParagrafa"> <span class="brojRetka" id="11">11</span>‘Na početku vaših mjeseci prinosite Jahvi za paljenicu: dva junca, jednoga ovna i sedam jednogodišnjih janjaca bez mane.  <span class="brojRetka" id="12">12</span>Za pojedinog junca kao prinosnicu: tri desetine najboljeg brašna zamiješena s uljem; za svakog ovna kao prinosnicu: dvije desetine efe najboljeg brašna zamiješena s uljem.  <span class="brojRetka" id="13">13</span>Za svako janje jednu desetinu efe najboljeg brašna zamiješena s uljem kao prinosnicu. To je paljenica spaljena na ugodan miris Jahvi.  <span class="brojRetka" id="14">14</span>Njihove ljevanice neka budu: na junca polovica hina vina; na ovna trećina hina; na janje četvrtina hina. To neka bude mjesečna paljenica na mlađak svakog mjeseca u godini.  <span class="brojRetka" id="15">15</span>Povrh trajne paljenice neka se Jahvi prinosi jedan jarac kao okajnica s njezinom ljevanicom.’</p><p class="noviRedak"> <h4>Žrtve na Blagdan beskvasnih kruhova</h4><p class="pocetakParagrafa"> <span class="brojRetka" id="16">16</span>‘Prvoga mjeseca, četrnaestoga dana u mjesecu, Jahvina je Pasha,  <span class="brojRetka" id="17">17</span>a petnaestoga dana toga mjeseca jest blagdan. Neka se sedam dana jedu beskvasni kruhovi.  <span class="brojRetka" id="18">18</span>Prvog dana neka bude sveti saziv. Nikakva težačkog posla nemojte raditi.  <span class="brojRetka" id="19">19</span>Prinesite Jahvi žrtvu paljenu, žrtvu paljenicu: dva junca, jednoga ovna i sedam jednogodišnjih janjaca. Neka vam budu bez mane.  <span class="brojRetka" id="20">20</span>Njihova prinosnica, od najboljeg brašna zamiješena s uljem, neka bude: tri desetine efe na junca, dvije desetine efe na ovna,  <span class="brojRetka" id="21">21</span>a na svakoga od onih sedam janjaca neka bude jedna desetina efe.  <span class="brojRetka" id="22">22</span>Neka bude jedan jarac kao okajnica, da se nad vama izvrši obred pomirenja.  <span class="brojRetka" id="23">23</span>To prinosite povrh jutarnje paljenice, koja se prinosi kao trajna paljenica.  <span class="brojRetka" id="24">24</span>Tako činite svaki dan za sedam dana; to je hrana, žrtva paljena na ugodan miris Jahvi. To neka se prinosi povrh trajne paljenice i njezine ljevanice.</p><p class="pocetakParagrafa"> <span class="brojRetka" id="25">25</span>Sedmoga dana neka vam bude sveti savez. Nikakva težačkog posla nemojte raditi!’</p><p class="noviRedak"> <h4>Žrtva na Blagdan sedmicâ – Dan prvinâ</h4><p class="pocetakParagrafa"> <span class="brojRetka" id="26">26</span>‘I na Dan prvinâ – na svoj Blagdan sedmicâ – kad budete Jahvi prinosili prinosnicu, imajte sveti saziv: nikakva težačkog posla nemojte raditi.  <span class="brojRetka" id="27">27</span>Za paljenicu na ugodan miris Jahvi prinesite dva junca, jednoga ovna i sedam jednogodišnjih janjaca.  <span class="brojRetka" id="28">28</span>Njihova prinosnica, od najboljeg brašna zamiješena s uljem, neka bude: na pojedinog junca tri desetine efe, na pojedinoga ovna dvije desetine efe,  <span class="brojRetka" id="29">29</span>a jedna desetina efe na svakoga od onih sedam janjaca.  <span class="brojRetka" id="30">30</span>Neka bude i jedan jarac kao okajnica, da se nad vama izvrši obred pomirenja.  <span class="brojRetka" id="31">31</span>Prinosite ih povrh trajne paljenice i njezine prinosnice, a neka vam budu bez mane one i njihove ljevanice.’</p></p></p></p></p>