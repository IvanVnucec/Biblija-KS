<h4>Zlatni svijećnjak</h4><p class="pocetakParagrafa"> <span class="brojRetka" id="1">1</span>Jahve reče Mojsiju:  <span class="brojRetka" id="2">2</span>»Govori Aronu i reci mu: ‘Kad budeš palio svjetionice, neka sedam svjetionica svijetli na prednjoj strani svijećnjaka.’«</p><p class="pocetakParagrafa"> <span class="brojRetka" id="3">3</span>Aron i učini tako: smjesti svjetionice na prednju stranu svijećnjaka, kako je Jahve Mojsiju naredio.  <span class="brojRetka" id="4">4</span>Svijećnjak bijaše skovan od zlata; skovan od svoga podnožja do svoje čaške. Svijećnjak je bio napravljen prema uzorku što ga je Jahve pokazao Mojsiju.</p><p class="noviRedak"> <h4>Posveta levitâ</h4><p class="pocetakParagrafa"> <span class="brojRetka" id="5">5</span>Jahve reče Mojsiju:  <span class="brojRetka" id="6">6</span>»Uzmi levite između Izraelaca i očisti ih!  <span class="brojRetka" id="7">7</span>Ovako s njima postupi da ih očistiš: poškropi ih vodom za okajavanje; a oni neka se obriju po svemu svome tijelu, neka operu svoju odjeću i bit će čisti.  <span class="brojRetka" id="8">8</span>Neka zatim uzmu jednog junca i prinosnicu od najboljeg brašna, zamiješena u ulju. A ti uzmi drugog junca za okajnicu.  <span class="brojRetka" id="9">9</span>Dovedi onda levite pred Šator sastanka i skupi svu izraelsku zajednicu.  <span class="brojRetka" id="10">10</span>Kad dovedeš levite pred Jahvu, neka Izraelci stave na njih svoje ruke.  <span class="brojRetka" id="11">11</span>Neka zatim Aron prinese levite, kao prikaznicu pred Jahvom, u ime Izraelaca. Tako će njihov posao biti da služe Jahvi.  <span class="brojRetka" id="12">12</span>Neka potom leviti stave svoje ruke juncima na glave; onda jednoga prinesi kao okajnicu, a drugoga kao paljenicu Jahvi, da se izvrši obred pomirenja nad levitima.  <span class="brojRetka" id="13">13</span>Stavivši levite pred Arona i njegove sinove, prikaži ih Jahvi žrtvom prikaznicom.  <span class="brojRetka" id="14">14</span>Odvoji tako levite između Izraelaca da budu moji.  <span class="brojRetka" id="15">15</span>Poslije toga, pošto ih očistiš i prineseš žrtvom prikaznicom, neka leviti uđu u službu Šatora sastanka.  <span class="brojRetka" id="16">16</span>Jer oni su između Izraelaca meni potpuno darovani; njih sam sebi uzeo namjesto svih koji otvaraju majčinu utrobu, svih izraelskih prvorođenaca.  <span class="brojRetka" id="17">17</span>Svako, naime, prvorođenče među Izraelcima, kako čedo tako i živinče, moje je; sebi sam ih posvetio onoga dana kad sam pobio svu prvorođenčad u zemlji egipatskoj.  <span class="brojRetka" id="18">18</span>Tako sam uzeo levite namjesto svih izraelskih prvorođenaca.  <span class="brojRetka" id="19">19</span>I predao sam levite između Izraelaca kao dar Aronu i njegovim sinovima da mjesto Izraelaca obavljaju službu u Šatoru sastanka; da nad njima obavljaju obred pomirenja, tako da kakva nedaća ne bi pogodila Izraelce što bi se približili Svetištu.«</p><p class="pocetakParagrafa"> <span class="brojRetka" id="20">20</span>Mojsije, Aron i sva izraelska zajednica učine tako s levitima; kako je Jahve naredio Mojsiju za levite, tako im Izraelci i učine.  <span class="brojRetka" id="21">21</span>Leviti se očiste i operu svoju odjeću; onda ih Aron prinese pred Jahvu žrtvom prikaznicom. Aron nad njima obavi obred pomirenja da ih očisti.  <span class="brojRetka" id="22">22</span>Poslije toga uđu leviti u službu u Šator sastanka, u nazočnosti Arona i njegovih sinova. Kako je Jahve naredio Mojsiju za levite, tako su s njima i uradili.</p><p class="noviRedak"> <h4>Dob za službu u Šatoru</h4><p class="pocetakParagrafa"> <span class="brojRetka" id="23">23</span>Jahve reče Mojsiju:  <span class="brojRetka" id="24">24</span>»I ovo se tiče levita: od dvadeset i pet godina naviše neka leviti po redu preuzimaju službu u Šatoru sastanka.  <span class="brojRetka" id="25">25</span>A kad kome bude pedeset godina, neka istupi iz službe i neka više ne služi.  <span class="brojRetka" id="26">26</span>Ali može pomagati svojoj braći u vršenju njihovih dužnosti u Šatoru sastanka, no sam ne mora vršiti službe.</p><p class="pocetakParagrafa">Tako postupi prema levitima za njihove dužnosti!«</p></p></p>