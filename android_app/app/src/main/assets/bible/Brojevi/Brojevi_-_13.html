<h4>Izviđanje obećane zemlje</h4><p class="pocetakParagrafa"> <span class="brojRetka" id="1">1</span>Jahve reče Mojsiju:  <span class="brojRetka" id="2">2</span>»Pošalji ljude, po jednoga čovjeka iz pojedinog pradjedovskog plemena, da izvide kanaansku zemlju, koju dajem Izraelcima. Pošaljite sve njihove glavare!«</p><p class="pocetakParagrafa"> <span class="brojRetka" id="3">3</span>Na Jahvinu zapovijed Mojsije ih posla iz pustinje Parana. Svi ti ljudi bijahu glavari Izraelaca.  <span class="brojRetka" id="4">4</span>A ovo su njihova imena:</p><p class="pocetakParagrafa">Šamua, sin Zakurov, od plemena Rubenova;  <span class="brojRetka" id="5">5</span>Šafat, sin Horijev, od plemena Šimunova;  <span class="brojRetka" id="6">6</span>Kaleb, sin Jefuneov, od plemena Judina;  <span class="brojRetka" id="7">7</span>Jigal, sin Josipov, od plemena Jisakarova;  <span class="brojRetka" id="8">8</span>Hošea, sin Nunov, od plemena Efrajimova;  <span class="brojRetka" id="9">9</span>Palti, sin Rafuov, od plemena Benjaminova;  <span class="brojRetka" id="10">10</span>Gadiel, sin Sodijev, od plemena Zebulunova;  <span class="brojRetka" id="11">11</span>Gadi, sin Susijev, od plemena Josipova, od plemena Manašeova;  <span class="brojRetka" id="12">12</span>Amiel, sin Gemalijev, od plemena Danova;  <span class="brojRetka" id="13">13</span>Setur, sin Mikaelov, od plemena Ašerova;  <span class="brojRetka" id="14">14</span>Nahbi, sin Vofsijev, od plemena Naftalijeva;  <span class="brojRetka" id="15">15</span>Geuel, sin Makijev, od plemena Gadova.</p><p class="pocetakParagrafa"> <span class="brojRetka" id="16">16</span>To su imena ljudi koje je Mojsije poslao da izvide zemlju. A Hošeu, sina Nunova, Mojsije prozva Jošuom.</p><p class="pocetakParagrafa"> <span class="brojRetka" id="17">17</span>Posla ih Mojsije da izvide kanaansku zemlju pa im reče: »Idite gore u Negeb, onda se popnite na brdo.  <span class="brojRetka" id="18">18</span>Razgledajte zemlju kakva je. Je li narod koji u njoj živi jak ili slab, malobrojan ili mnogobrojan?  <span class="brojRetka" id="19">19</span>Kakva je zemlja u kojoj živi: dobra ili loša? Kakvi su gradovi u kojima borave: otvoreni ili utvrđeni?  <span class="brojRetka" id="20">20</span>Kakvo je tlo: plodno ili mršavo? Ima li po njemu drveća ili nema? Odvažni budite i ponesite plodova te zemlje.«</p><p class="pocetakParagrafa">Bilo je upravo vrijeme ranog grožđa.  <span class="brojRetka" id="21">21</span>Odu oni gore da izvide zemlju od pustinje Sina do Rehoba, koji je na ulazu u Hamat.  <span class="brojRetka" id="22">22</span>Popnu se u Negeb i dođu do Hebrona, gdje su se nalazili Ahiman, Šešaj i Talmaj, Anakovi potomci. – Hebron je osnovan sedam godina prije nego Soan u Egiptu. –  <span class="brojRetka" id="23">23</span>Kada stigoše u Dolinu Eškol, odrezaše ondje lozu s grozdom i ponesoše ga, udvoje, na motki; ponesoše i mogranja i smokava.  <span class="brojRetka" id="24">24</span>Ono se mjesto prozva Dolina Eškol zbog grozda koji su ondje Izraelci odrezali.</p><p class="noviRedak"> <h4>Izvještaj uhodâ</h4><p class="pocetakParagrafa"> <span class="brojRetka" id="25">25</span>Nakon četrdeset dana vrate se iz zemlje koju su izviđali.  <span class="brojRetka" id="26">26</span>Odu k Mojsiju i Aronu i svoj izraelskoj zajednici u Kadeš, u Paranskoj pustinji. Podnesu njima i svoj zajednici izvještaj, a onda im pokažu plodove zemlje.</p><p class="pocetakParagrafa"> <span class="brojRetka" id="27">27</span>Izvijeste ga oni: »Išli smo u zemlju u koju si nas poslao. Zaista njome teče med i mlijeko. Evo njezinih plodova.  <span class="brojRetka" id="28">28</span>Ali je jak narod koji u onoj zemlji živi, gradovi su utvrđeni i vrlo veliki. A vidjesmo ondje i potomke Anakove.  <span class="brojRetka" id="29">29</span>Amalečani borave u negepskom kraju; Hetiti, Jebusejci i Amorejci žive u brdu; a Kanaanci se nalaze uz more i duž Jordana.«</p><p class="pocetakParagrafa"> <span class="brojRetka" id="30">30</span>Kaleb ušutka narod oko Mojsija i progovori: »Krenimo ne oklijevajući i zauzmimo je, jer je možemo nadvladati!«</p><p class="pocetakParagrafa"> <span class="brojRetka" id="31">31</span>Ali ljudi što su s njim išli odvratiše: »Ne možemo ići na onaj narod jer je jači od nas.«</p><p class="pocetakParagrafa"> <span class="brojRetka" id="32">32</span>I počnu ozloglašivati Izraelcima zemlju koju su izviđali: »Zemlja kroz koju smo prošli da je izvidimo zemlja je što proždire svoje stanovništvo. Sav narod što ga u njoj vidjesmo ljudi su krupna stasa.  <span class="brojRetka" id="33">33</span>Vidjesmo ondje i divove – Anakovo potomstvo od divova. Činilo nam se da smo prema njima kao skakavci. Takvi bijasmo i njima.«</p></p>