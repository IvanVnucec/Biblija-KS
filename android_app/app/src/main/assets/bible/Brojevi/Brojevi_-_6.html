<h4>Nazirejat</h4><p class="pocetakParagrafa"> <span class="brojRetka" id="1">1</span>Jahve reče Mojsiju:  <span class="brojRetka" id="2">2</span>»Govori Izraelcima i reci im: ‘Ako tko, bilo čovjek ili žena, položi nazirejski zavjet te se posveti Jahvi,  <span class="brojRetka" id="3">3</span>neka se suzdržava od vina i svakoga opojnog pića. Neka ne pije ni ukiseljena vina niti ukiseljena opojnog pića; a niti kakva soka od grožđa neka ne pije; neka ne jede grožđa, ni svježa ni suha.  <span class="brojRetka" id="4">4</span>Sve vrijeme svoga nazirejata ne smije jesti ništa što rađa lozov trs – od zelena grožđa do komine.</p><p class="pocetakParagrafa"> <span class="brojRetka" id="5">5</span>Sve dok traje njegov nazirejski zavjet, neka britva ne prelazi preko njegove glave; dok se ne navrši vrijeme što ga je Jahvi zavjetovao, neka bude posvećen i pusti kose da mu slobodno rastu na glavi.  <span class="brojRetka" id="6">6</span>Za sve vrijeme svoga zavjeta Jahvi neka se ne primiče nikakvu mrtvacu.  <span class="brojRetka" id="7">7</span>Neka se ne onečišćuje ni zbog svoga oca, ni zbog svoje majke, svoga brata ili svoje sestre ako bi umrli, jer na svojoj glavi nosi posvećenje svoga Boga.  <span class="brojRetka" id="8">8</span>Sve vrijeme svoga nazirejata on je posvećen Jahvi.</p><p class="pocetakParagrafa"> <span class="brojRetka" id="9">9</span>Umre li tko nenadanom smrću pokraj njega, onečistivši tako njegovu posvećenu glavu, neka na dan svoga očišćenja obrije svoju glavu – neka je obrije sedmoga dana.  <span class="brojRetka" id="10">10</span>A osmoga dana neka donese svećeniku, na ulazu u Šator sastanka, dvije grlice ili dva golubića.  <span class="brojRetka" id="11">11</span>Neka svećenik prinese jedno kao žrtvu okajnicu, a drugo kao žrtvu paljenicu, zatim neka nad njim izvrši obred pomirenja zbog ljage kojom se okaljao uz mrtvaca. Toga dana neka posveti svoju glavu;  <span class="brojRetka" id="12">12</span>neka zavjetuje Jahvi dane svoga nazirejata; neka donese jednogodišnjeg janjca kao žrtvu naknadnicu. Prijašnje vrijeme neka se ne računa, jer je njegov nazireat bio oskvrnjen.</p><p class="pocetakParagrafa"> <span class="brojRetka" id="13">13</span>Ovo je obred za nazireja: na dan kad se navrši vrijeme njegova nazirejata, neka ga dovedu na ulaz Šatora sastanka.  <span class="brojRetka" id="14">14</span>Kao svoj prinos neka Jahvi donese: jednogodišnjeg janjca bez mane za žrtvu paljenicu; jednogodišnje žensko janje, bez mane, za žrtvu okajnicu; jednoga ovna, bez mane, za žrtvu pričesnicu;  <span class="brojRetka" id="15">15</span>nadalje, košaru neukvasanih pogača od najboljeg brašna, u ulju zamiješenih i neukvasanih kolača, namazanih uljem, s njihovim prinosnicama i ljevanicama.</p><p class="pocetakParagrafa"> <span class="brojRetka" id="16">16</span>Svećenik, pošto to donese pred Jahvu, neka prinese njegovu okajnicu i paljenicu.  <span class="brojRetka" id="17">17</span>Zatim neka prinese ovna Jahvi kao žrtvu pričesnicu zajedno s košarom neukvasanih pogača. I njegovu prinosnicu i njegovu ljevanicu neka prinese svećenik.  <span class="brojRetka" id="18">18</span>Na ulazu u Šator sastanka neka nazirej obrije svoju posvećenu glavu i, uzevši uvojke sa svoje posvećene glave, neka ih stavi na vatru što gori pred žrtvom pričesnicom.</p><p class="pocetakParagrafa"> <span class="brojRetka" id="19">19</span>Zatim neka svećenik uzme kuhano pleće ovna, jednu neukvasanu pogaču iz košare i jedan neukvasani kolač i stavi to na ruke nazireju pošto ovaj obrije svoje posvećene kose.  <span class="brojRetka" id="20">20</span>Neka to svećenik prinese kao žrtvu prikaznicu pred Jahvom. To je svetinja što pripada svećeniku, osim grudi prikaznice i stegna podizanice. Poslije toga nazirej može piti vina.’«</p><p class="pocetakParagrafa"> <span class="brojRetka" id="21">21</span>To je obred nazireja, ne računajući ono što bi još mogla prinijeti njegova ruka. Ako je povrh svoga nazirejata obećao kakav dar, neka povrh obreda svoga nazirejata učini kako je zavjetovao.</p><p class="noviRedak"> <h4>Svećenički blagoslov</h4><p class="pocetakParagrafa"> <span class="brojRetka" id="22">22</span>Jahve reče Mojsiju:  <span class="brojRetka" id="23">23</span>»Reci Aronu i njegovim sinovima: ‘Ovako blagoslivljajte Izraelce govoreći im:</p><p class="stih1"> <span class="brojRetka" id="24">24</span>Neka te blagoslovi Jahve </p><p class="stih2">i neka te čuva!</p><p class="stih1"> <span class="brojRetka" id="25">25</span>Neka te Jahve licem svojim obasja, </p><p class="stih2">milostiv ti bude!</p><p class="stih1"> <span class="brojRetka" id="26">26</span>Neka pogled svoj Jahve svrati na te</p><p class="stih2">i mir ti donese!’</p><p class="pocetakParagrafa">Tako neka stavljaju moje ime nad sinove Izraelove, i ja ću ih blagoslivljati.«</p></p>