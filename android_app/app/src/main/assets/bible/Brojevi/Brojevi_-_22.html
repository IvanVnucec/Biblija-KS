<h4>Moapski kralj Balak poziva u pomoć vrača Bileama</h4><p class="pocetakParagrafa"> <span class="brojRetka" id="1">1</span>Poslije toga Izraelci otputuju i utabore se na Moapskim poljanama, s onu stranu Jordana, nasuprot Jerihonu.</p><p class="pocetakParagrafa"> <span class="brojRetka" id="2">2</span>Balak, sin Siporov, vidje sve što Izrael učini Amorejcima.  <span class="brojRetka" id="3">3</span>Moab se uvelike poboja toga naroda jer je bio brojan.</p><p class="pocetakParagrafa">Moaba obuze strah od Izraelaca.  <span class="brojRetka" id="4">4</span>Zato reče Moab midjanskim starješinama: »Sad će ova rulja oko nas sve pòpasti kao što vol popáse travu po polju.«</p><p class="pocetakParagrafa">Balak, sin Siporov, bijaše moapski kralj u ono vrijeme.  <span class="brojRetka" id="5">5</span>On pošalje glasnike Bileamu, sinu Beorovu, u Petoru, koji se nalazi na Rijeci, u zemlji Amonaca. Pozove ga rekavši: »Evo je došao neki narod iz Egipta; evo je prekrio lice zemlje i naselio se uza me.  <span class="brojRetka" id="6">6</span>Zato dođi i prokuni mi ovaj narod jer je jači od mene. Tako ću ga moći svladati i istjerati iz zemlje. A znam da je blagoslovljen onaj koga blagosloviš, a proklet onaj koga prokuneš.«</p><p class="pocetakParagrafa"> <span class="brojRetka" id="7">7</span>Starješine moapske i starješine midjanske krenu s nagradom za vračanje u svojim rukama. Stignu Bileamu i prenesu mu Balakovu poruku.  <span class="brojRetka" id="8">8</span>On im rekne: »Prenoćite ovdje te ću vam odgovoriti prema onome što mi Jahve kaže.« Tako moapski knezovi ostanu kod Bileama.</p><p class="pocetakParagrafa"> <span class="brojRetka" id="9">9</span>Bog dođe Bileamu i upita: »Tko su ti ljudi s tobom?« Bileam odgovori Bogu:  <span class="brojRetka" id="10">10</span>»Poslao ih k meni Balak, sin Siporov, moapski kralj, s porukom:  <span class="brojRetka" id="11">11</span>‘Evo je neki narod došao iz Egipta i prekrio lice zemlje. Dođi da ga prokuneš. Tako ću ga moći svladati i protjerati.’«  <span class="brojRetka" id="12">12</span>Ali Bog reče Bileamu: »Nemoj ići s njima! Nemoj proklinjati onaj narod jer je blagoslovljen.«</p><p class="pocetakParagrafa"> <span class="brojRetka" id="13">13</span>Ujutro Bileam ustane te će Balakovim knezovima: »Odlazite u svoju zemlju jer mi ne dâ Jahve da pođem s vama.«  <span class="brojRetka" id="14">14</span>Moapski se knezovi dignu, odu Balaku pa mu reknu: »Bileam nije htio poći s nama.«</p><p class="pocetakParagrafa"> <span class="brojRetka" id="15">15</span>Balak opet pošalje knezove, brojnije i uglednije od prvih.  <span class="brojRetka" id="16">16</span>Oni dođu Bileamu i reknu mu: »Ovako je poručio Balak, sin Siporov: ‘Ne skanjuj se, nego dođi k meni.  <span class="brojRetka" id="17">17</span>Bogato ću te nagraditi i učinit ću sve što mi kažeš. Dođi, molim te, i prokuni mi ovaj narod!’«  <span class="brojRetka" id="18">18</span>Ali Bileam odgovori Balakovim slugama: »Da mi Balak dadne svoju kuću punu srebra i zlata, ne bih mogao prestupiti zapovijedi Jahve, Boga svoga, da učinim išta, bilo veliko bilo malo.  <span class="brojRetka" id="19">19</span>Ali provedite ovdje i vi noć da doznam što će mi Jahve još kazati.«  <span class="brojRetka" id="20">20</span>Noću Bog dođe Bileamu pa mu rekne: »Ako su ti ljudi došli da te pozovu, ustani, pođi s njima! Ali da činiš samo što ti ja reknem!«</p><p class="noviRedak"> <h4>Bileamova magarica</h4><p class="pocetakParagrafa"> <span class="brojRetka" id="21">21</span>Ustane Bileam ujutro, osamari svoju magaricu i ode s moapskim knezovima.  <span class="brojRetka" id="22">22</span>No Božja srdžba usplamtje što je on pošao. Zato anđeo Jahvin stade na put da ga spriječi. On je jahao na svojoj magarici, a pratila ga njegova dva momka.  <span class="brojRetka" id="23">23</span>Kad magarica opazi anđela Jahvina kako stoji na putu s isukanim mačem u ruci, skrene sa staze i pođe preko polja. Bileam poče tući magaricu da je vrati na put.  <span class="brojRetka" id="24">24</span>Anđeo Jahvin tada stade na uskom prolazu, među vinogradima, a bijaše ograda i s ove i s one strane.  <span class="brojRetka" id="25">25</span>Magarica, spazivši Jahvina anđela, stisne se uza zid i o zid pritisne Bileamovu nogu. On je opet poče tući.  <span class="brojRetka" id="26">26</span>Anđeo Jahvin pođe naprijed te stade na usko mjesto gdje nije bilo prostora da se provuče ni desno ni lijevo.  <span class="brojRetka" id="27">27</span>Kad je magarica ugledala Jahvina anđela, legne pod Bileamom. Bileam pobjesni i poče tući magaricu štapom.  <span class="brojRetka" id="28">28</span>Tada Jahve otvori usta magarici te ona progovori Bileamu: »Što sam ti učinila da si me tukao tri puta?«  <span class="brojRetka" id="29">29</span>Bileam odgovori magarici: »Što sa mnom zbijaš šalu? Da mi je mač u ruci, sad bih te ubio!«  <span class="brojRetka" id="30">30</span>A magarica uzvrati Bileamu: »Zar ja nisam tvoja magarica na kojoj si jahao svega svoga vijeka do danas? Jesam li ti običavala ovako?« – »Nisi!« – odgovori on.</p><p class="pocetakParagrafa"> <span class="brojRetka" id="31">31</span>Tada Jahve otvori oči Bileamu i on opazi anđela Jahvina kako stoji na putu s golim mačem u ruci. Pognu on glavu i pade ničice.  <span class="brojRetka" id="32">32</span>Onda će mu anđeo Jahvin: »Zašto si tukao svoju magaricu već tri puta? Ta ja sam istupio da te spriječim, jer te put meni naočigled vodi u propast.  <span class="brojRetka" id="33">33</span>Magarica me opazila i preda mnom se uklonila sva tri puta. Da mi se nije uklanjala, već bih te ubio, a nju ostavio na životu.«  <span class="brojRetka" id="34">34</span>Onda će Bileam anđelu Jahvinu: »Sagriješio sam! Nisam znao da ti preda mnom stojiš na putu. Ali sad, ako je zlo u tvojim očima, ja ću se vratiti.«  <span class="brojRetka" id="35">35</span>Ali anđeo Jahvin odvrati Bileamu: »Idi s tim ljudima, ali samo ono govori što ti ja kažem.« Tako Bileam ode s Balakovim knezovima.</p><p class="noviRedak"> <h4>Bileam i Balak</h4><p class="pocetakParagrafa"> <span class="brojRetka" id="36">36</span>Kad je Balak čuo da Bileam dolazi, iziđe mu ususret do grada Moaba što se nalazi na granici Arnona, na kraju područja.  <span class="brojRetka" id="37">37</span>»Zar nisam uporno po te slao i pozivao te? Zašto mi nisi došao?« reče Balak Bileamu. »Zar te zaista ne mogu bogato nagraditi?«  <span class="brojRetka" id="38">38</span>»Evo sam ti došao«, reče Bileam Balaku. »Ali hoću li ti moći sada što kazati? Samo što mi Bog stavi na jezik, to ću govoriti.«  <span class="brojRetka" id="39">39</span>Pođe zatim Bileam s Balakom i dođoše u Kirjat Husot.  <span class="brojRetka" id="40">40</span>Žrtvova Balak i krupne i sitne stoke te od toga pruži Bileamu i knezovima koji su ga pratili.</p><p class="pocetakParagrafa"> <span class="brojRetka" id="41">41</span>Sutradan uze Balak Bileama i odvede ga gore na Bamot-Baal, odakle mogaše vidjeti krajnji dio naroda.</p><p class="noviRedak"> </p></p></p>