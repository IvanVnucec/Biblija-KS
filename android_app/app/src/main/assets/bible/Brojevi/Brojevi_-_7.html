<h2>III. PRINOSI GLAVARSKI I POSVETA LEVITA</h2><h4>Prinos kola i volova</h4><p class="pocetakParagrafa"> <span class="brojRetka" id="1">1</span>U onaj dan kad Mojsije završi podizanje Prebivališta i kad ga pomaza i posveti sa svim njegovim posuđem, a tako i žrtvenik sa svim njegovim priborom,  <span class="brojRetka" id="2">2</span>pristupe glavari izraelski, starješine njihovih pradjedovskih domova, to jest knezovi plemenski koji su vodili popisivanje,  <span class="brojRetka" id="3">3</span>i dovedu svoje prinose pred Jahvu: šestera teretna kola i dvanaest volova – jedna kola za dvojicu glavara i vola za svakoga pojedinoga. Dovedu ih pred Prebivalište.  <span class="brojRetka" id="4">4</span>Tada Jahve progovori Mojsiju:  <span class="brojRetka" id="5">5</span>»Primi to od njih za upotrebu pri službi u Šatoru sastanka; onda to podaj svakome levitu prema njegovoj službi.«</p><p class="pocetakParagrafa"> <span class="brojRetka" id="6">6</span>Mojsije uze kola i volove pa ih dade levitima.  <span class="brojRetka" id="7">7</span>Dvoja kola i četiri vola dade Geršonovcima prema njihovoj službi,  <span class="brojRetka" id="8">8</span>a četvera kola i osam volova dade Merarijevcima prema njihovoj službi pod vodstvom Itamara, sina svećenika Arona.  <span class="brojRetka" id="9">9</span>Kehatovcima nije dao ništa, jer je njihova zadaća bila nositi posvećene predmete na ramenima.</p><p class="noviRedak"> <h4>Prinos za posvetu žrtvenika</h4><p class="pocetakParagrafa"> <span class="brojRetka" id="10">10</span>Tada glavari prinesu prinos za posvetu žrtvenika na dan njegova pomazanja. Dok su glavari prinosili svoje prinose pred žrtvenik,  <span class="brojRetka" id="11">11</span>Jahve progovori Mojsiju: »Svakoga dana neka po jedan glavar donese svoj prinos za posvetu žrtvenika!«</p><p class="pocetakParagrafa"> <span class="brojRetka" id="12">12</span>Prvoga dana donese svoj prinos Nahšon, sin Aminadabov, od plemena Judina.  <span class="brojRetka" id="13">13</span>Njegov je prinos bio: jedna srebrna zdjela teška sto trideset šekela i jedan srebrni kotlić od sedamdeset šekela, prema hramskom šekelu; jedno i drugo bijaše napunjeno najboljim brašnom, zamiješenim u ulju, za prinosnicu.  <span class="brojRetka" id="14">14</span>Onda jedna zlatna posudica od deset šekela puna tamjana;  <span class="brojRetka" id="15">15</span>jedan junac, jedan ovan, jedno janje od godinu dana za paljenicu;  <span class="brojRetka" id="16">16</span>jedan jarac za žrtvu okajnicu,  <span class="brojRetka" id="17">17</span>a za žrtvu pričesnicu: dva vola, pet ovnova, pet kozlića i pet jednogodišnjih janjaca. To je bio prinos Nahšona, Aminadabova sina.</p><p class="pocetakParagrafa"> <span class="brojRetka" id="18">18</span>Drugoga dana donese svoj prinos Netanel, sin Suarov, glavar Jisakarovaca.  <span class="brojRetka" id="19">19</span>Za svoj prinos donio je: jednu srebrnu zdjelu tešku sto trideset šekela, jedan srebrni kotlić od sedamdeset šekela, prema hramskom šekelu; oboje puno najboljeg brašna, zamiješena u ulju, za prinosnicu;  <span class="brojRetka" id="20">20</span>onda jednu zlatnu posudicu od deset šekela punu tamjana;  <span class="brojRetka" id="21">21</span>jednog junca, jednoga ovna, jedno janje od godinu dana za paljenicu;  <span class="brojRetka" id="22">22</span>jednog jarca za okajnicu,  <span class="brojRetka" id="23">23</span>a za pričesnicu: dva vola, pet ovnova, pet kozlića i pet jednogodišnjih janjaca. To je bio prinos Netanela, Suarova sina.</p><p class="pocetakParagrafa"> <span class="brojRetka" id="24">24</span>Trećega dana donese svoj prinos glavar Zebulunovaca, Eliab, sin Helonov.  <span class="brojRetka" id="25">25</span>Njegov je prinos bio: jedna srebrna zdjela teška sto trideset šekela i jedan srebrni kotlić od sedamdeset šekela, prema hramskom šekelu; oboje puno najboljeg brašna, zamiješena u ulju, za prinosnicu;  <span class="brojRetka" id="26">26</span>jedna zlatna posudica puna tamjana;  <span class="brojRetka" id="27">27</span>jedan junac, jedan ovan, jedno janje od godinu dana za paljenicu;  <span class="brojRetka" id="28">28</span>jedan jarac za okajnicu,  <span class="brojRetka" id="29">29</span>a za pričesnicu: dva vola, pet ovnova, pet kozlića i pet jednogodišnjih janjaca. To je bio prinos Eliaba, Helonova sina.</p><p class="pocetakParagrafa"> <span class="brojRetka" id="30">30</span>Četvrtog dana donese svoj prinos glavar Rubenovaca, Elisur, sin Šedeurov.  <span class="brojRetka" id="31">31</span>Njegov je prinos bio: jedna srebrna zdjela teška sto trideset šekela, jedan srebrni kotlić od sedamdeset šekela, prema hramskom šekelu; oboje puno najboljeg brašna, zamiješena u ulju, za prinosnicu;  <span class="brojRetka" id="32">32</span>onda jedna zlatna posudica od deset šekela puna tamjana;  <span class="brojRetka" id="33">33</span>jedan junac, jedan ovan, jedno janje od godinu dana za paljenicu;  <span class="brojRetka" id="34">34</span>jedan jarac za okajnicu,  <span class="brojRetka" id="35">35</span>a za pričesnicu: dva vola, pet ovnova, pet kozlića i pet jednogodišnjih janjaca. To je bio prinos Elisura, Šedeurova sina.</p><p class="pocetakParagrafa"> <span class="brojRetka" id="36">36</span>Petoga dana donese svoj prinos glavar Šimunovaca, Šelumiel, sin Surišadajev.  <span class="brojRetka" id="37">37</span>Njegov je prinos bio: jedna srebrna zdjela teška sto trideset šekela, jedan srebrni kotlić od sedamdeset šekela, prema hramskom šekelu; oboje napunjeno najboljim brašnom, zamiješenim u ulju, za prinosnicu;  <span class="brojRetka" id="38">38</span>onda jedna zlatna posudica od deset šekela puna tamjana;  <span class="brojRetka" id="39">39</span>jedan junac, jedan ovan, jedno janje od godinu dana za paljenicu;  <span class="brojRetka" id="40">40</span>jedan jarac za okajnicu,  <span class="brojRetka" id="41">41</span>a za pričesnicu: dva vola, pet ovnova, pet kozlića i pet jednogodišnjih janjaca. To je bio prinos Šelumiela, Surišadajeva sina.</p><p class="pocetakParagrafa"> <span class="brojRetka" id="42">42</span>Šestoga dana donese svoj prinos glavar Gadovaca, Elijasaf, sin Deuelov.  <span class="brojRetka" id="43">43</span>Njegov je prinos bio: jedna srebrna zdjela teška sto trideset šekela, jedan srebrni kotlić od sedamdeset šekela, prema hramskom šekelu; oboje napunjeno najboljim brašnom, zamiješenim u ulju, za prinosnicu;  <span class="brojRetka" id="44">44</span>onda jedna zlatna posudica od deset šekela puna tamjana;  <span class="brojRetka" id="45">45</span>jedan junac, jedan ovan, jedno janje od godinu dana za paljenicu;  <span class="brojRetka" id="46">46</span>jedan jarac za okajnicu,  <span class="brojRetka" id="47">47</span>a za pričesnicu: dva vola, pet ovnova, pet kozlića i pet jednogodišnjih janjaca. To je bio prinos Elijasafa, Deuelova sina.</p><p class="pocetakParagrafa"> <span class="brojRetka" id="48">48</span>Sedmoga dana donese svoj prinos glavar Efrajimovaca, Elišama, sin Amihudov.  <span class="brojRetka" id="49">49</span>Njegov je prinos bio: jedna srebrna zdjela teška sto trideset šekela i jedan srebrni kotlić od sedamdeset šekela, prema hramskom šekelu; oboje puno najboljeg brašna, zamiješena u ulju, za prinosnicu;  <span class="brojRetka" id="50">50</span>onda jedna zlatna posudica od deset šekela puna tamjana;  <span class="brojRetka" id="51">51</span>jedan junac, jedan ovan, jedno janje od godinu dana za paljenicu,  <span class="brojRetka" id="52">52</span>jedan jarac za okajnicu,  <span class="brojRetka" id="53">53</span>a za pričesnicu: dva vola, pet ovnova, pet kozlića i pet jednogodišnjih janjaca. To je bio prinos Elišama, Amihudova sina.</p><p class="pocetakParagrafa"> <span class="brojRetka" id="54">54</span>Osmoga dana donese svoj prinos glavar Manašeovaca, Gamliel, sin Pedahsurov.  <span class="brojRetka" id="55">55</span>Njegov je prinos bio: jedna srebrna zdjela teška sto trideset šekela i jedan srebrni kotlić od sedamdeset šekela, prema hramskom šekelu; oboje napunjeno najboljim brašnom, zamiješenim u ulju, za prinosnicu;  <span class="brojRetka" id="56">56</span>onda jedna zlatna posudica od deset šekela puna tamjana;  <span class="brojRetka" id="57">57</span>jedan junac, jedan ovan, jedno janje od godinu dana za paljenicu;  <span class="brojRetka" id="58">58</span>jedan jarac za okajnicu,  <span class="brojRetka" id="59">59</span>a za pričesnicu: dva vola, pet ovnova, pet kozlića i pet jednogodišnjih janjaca. To je bio prinos Gamliela, Pedahsurova sina.</p><p class="pocetakParagrafa"> <span class="brojRetka" id="60">60</span>Devetoga dana donese svoj prinos glavar Benjaminovaca, Abidan, sin Gidonijev.  <span class="brojRetka" id="61">61</span>Njegov je prinos bio: jedna srebrna zdjela teška sto trideset šekela i jedan srebrni kotlić od sedamdeset šekela, prema hramskom šekelu; oboje napunjeno najboljim brašnom, zamiješenim u ulju, za prinosnicu;  <span class="brojRetka" id="62">62</span>onda jedna zlatna posudica od deset šekela puna tamjana,  <span class="brojRetka" id="63">63</span>jedan junac, jedan ovan, jedno janje od godinu dana za paljenicu;  <span class="brojRetka" id="64">64</span>jedan jarac za okajnicu,  <span class="brojRetka" id="65">65</span>a za pričesnicu: dva vola, pet ovnova, pet kozlića i pet jednogodišnjih janjaca. To je bio prinos Abidana, Gidonijeva sina.</p><p class="pocetakParagrafa"> <span class="brojRetka" id="66">66</span>Desetoga dana donese svoj prinos glavar Danovaca, Ahiezer, sin Amišadajev.  <span class="brojRetka" id="67">67</span>Njegov je prinos bio: jedna srebrna zdjela teška sto trideset šekela i jedan srebrni kotlić od sedamdeset šekela, prema hramskom šekelu; oboje napunjeno najboljim brašnom, zamiješenim u ulju, za prikaznicu;  <span class="brojRetka" id="68">68</span>onda jedna zlatna posudica od deset šekela puna tamjana;  <span class="brojRetka" id="69">69</span>jedan junac, jedan ovan, jedno janje od godinu dana za paljenicu;  <span class="brojRetka" id="70">70</span>jedan jarac za okajnicu,  <span class="brojRetka" id="71">71</span>a za pričesnicu: dva vola, pet ovnova, pet kozlića i pet jednogodišnjih janjaca. To je bio prinos Ahiezera, Amišadajeva sina.</p><p class="pocetakParagrafa"> <span class="brojRetka" id="72">72</span>Jedanaestoga dana donese svoj prinos glavar Ašerovaca, Pagiel, sin Okranov.  <span class="brojRetka" id="73">73</span>Njegov je prinos bio: jedna srebrna zdjela teška sto trideset šekela i jedan srebrni kotlić od sedamdeset šekela, prema hramskom šekelu; oboje napunjeno najboljim brašnom, zamiješenim u ulju, za prinosnicu;  <span class="brojRetka" id="74">74</span>onda jedna zlatna posudica od deset šekela puna tamjana;  <span class="brojRetka" id="75">75</span>jedan junac, jedan ovan, jedno janje od godinu dana za paljenicu;  <span class="brojRetka" id="76">76</span>jedan jarac za okajnicu,  <span class="brojRetka" id="77">77</span>a za pričesnicu: dva vola, pet ovnova, pet kozlića i pet jednogodišnjih janjaca. To je bio prinos Pagiela, Okranova sina.</p><p class="pocetakParagrafa"> <span class="brojRetka" id="78">78</span>Dvanaestoga dana donese svoj prinos glavar Naftalijevaca, Ahira, sin Enanov.  <span class="brojRetka" id="79">79</span>Njegov je prinos bio: jedna srebrna zdjela teška sto trideset šekela i jedan srebrni kotlić od sedamdeset šekela, prema hramskom šekelu; oboje napunjeno najboljim brašnom, zamiješenim u ulju, za prinosnicu;  <span class="brojRetka" id="80">80</span>onda jedna zlatna posudica od deset šekela puna tamjana;  <span class="brojRetka" id="81">81</span>jedan junac, jedan ovan, jedno janje od godinu dana za paljenicu;  <span class="brojRetka" id="82">82</span>jedan jarac za okajnicu,  <span class="brojRetka" id="83">83</span>a za pričesnicu: dva vola, pet ovnova, pet kozlića i pet jednogodišnjih janjaca. To je bio prinos Ahire, Enanova sina.</p><p class="pocetakParagrafa"> <span class="brojRetka" id="84">84</span>To su bili prinosi glavara izraelskih za posvetu žrtvenika na dan kad bijaše pomazan: dvanaest srebrnih zdjela, dvanaest srebrnih kotlića i dvanaest zlatnih posudica.  <span class="brojRetka" id="85">85</span>Svaka srebrna zdjela težila je sto trideset šekela; svaki kotlić sedamdeset šekela. Svega srebra u posuđu bilo je dvije tisuće i četiri stotine hramskih šekela.  <span class="brojRetka" id="86">86</span>Zlatnih posudica punih tamjana bilo je dvanaest, svaka posudica težila je deset hramskih šekela. Sve zlato u posudicama težilo je sto dvadeset šekela.</p><p class="pocetakParagrafa"> <span class="brojRetka" id="87">87</span>Sve stoke za paljenicu: dvanaest junaca, dvanaest ovnova, dvanaest jednogodišnjih janjaca s njihovim prinosima. Za okajnicu dvanaest jaraca.  <span class="brojRetka" id="88">88</span>Sve stoke za pričesnicu: dvadeset i četiri vola, šezdeset ovnova, šezdeset kozlića i šezdeset janjaca od godine dana.</p><p class="pocetakParagrafa">To je bio prinos za posvetu žrtvenika pošto bijaše pomazan.</p><p class="pocetakParagrafa"> <span class="brojRetka" id="89">89</span>Kad bi Mojsije ulazio u Šator sastanka da razgovara s Njim, slušao bi glas kako mu govori odozgor s Pomirilišta što je bilo na Kovčegu svjedočanstva, među dva kerubina. Tada bi mu govorio.</p></p>