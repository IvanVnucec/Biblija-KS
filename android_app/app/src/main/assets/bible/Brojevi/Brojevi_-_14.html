<h4>Pobuna Izraelaca</h4><p class="pocetakParagrafa"> <span class="brojRetka" id="1">1</span>Tada zagraja sva zajednica i poče vikati. I te noći narod plakaše.  <span class="brojRetka" id="2">2</span>Svi su Izraelci mrmljali protiv Mojsija i Arona. Sva im je zajednica govorila: »Kamo sreće da smo pomrli u zemlji egipatskoj! Ili da smo pomrli u ovoj pustinji!  <span class="brojRetka" id="3">3</span>Zašto nas Jahve vodi u tu zemlju da padnemo od mača a žene naše i djeca da postanu roblje? Zar nam ne bi bilo bolje da se vratimo u Egipat?«  <span class="brojRetka" id="4">4</span>Jedan je drugome govorio: »Postavimo sebi vođu i vratimo se u Egipat!«</p><p class="pocetakParagrafa"> <span class="brojRetka" id="5">5</span>Mojsije i Aron padoše ničice pred svom okupljenom izraelskom zajednicom.  <span class="brojRetka" id="6">6</span>A Jošua, sin Nunov, i Kaleb, sin Jefuneov, koji bijahu među onima što su izviđali zemlju, razderaše svoju odjeću.  <span class="brojRetka" id="7">7</span>Zatim rekoše svoj zajednici izraelskoj: »Zemlja kroz koju smo prošli da je istražimo izvanredno je dobra.  <span class="brojRetka" id="8">8</span>Ako nam Jahve bude dobrostiv, u tu će nas zemlju dovesti i dat će nam je. To je zemlja u kojoj teče med i mlijeko.  <span class="brojRetka" id="9">9</span>Samo, nemojte se buniti protiv Jahve! Ne bojte se naroda one zemlje: ta on je zalogaj za nas. Oni su bez zaštite, a s nama je Jahve! Ne bojte ih se!«</p><p class="noviRedak"> <h4>Jahvina srdžba i Mojsijevo posredovanje</h4><p class="pocetakParagrafa"> <span class="brojRetka" id="10">10</span>I dok je sva zajednica već mislila da ih kamenuje, pokaza se slava Jahvina u Šatoru sastanka svim sinovima Izraelovim.  <span class="brojRetka" id="11">11</span>Tada reče Mojsiju: »Dokle će me taj narod prezirati? Dokle mi neće vjerovati unatoč svim znamenjima što sam ih među njima izvodio?  <span class="brojRetka" id="12">12</span>Udarit ću ih pomorom i istrijebiti, a od tebe ću učiniti narod veći i moćniji od njega.«</p><p class="pocetakParagrafa"> <span class="brojRetka" id="13">13</span>Onda Mojsije reče Jahvi: »Egipćani su shvatili da si ti, svojom moći, izveo ovaj narod između njih.  <span class="brojRetka" id="14">14</span>Oni su to kazali žiteljima one zemlje. Već su saznali da si ti, Jahve, usred ovog naroda, kojemu se očituješ licem u lice, i da ti, Jahve, u oblaku stojiš nad njima; da obdan u stupu od oblaka, a obnoć u stupu od ognja ideš pred njima.  <span class="brojRetka" id="15">15</span>Zato, ako pobiješ ovaj narod kao jednoga čovjeka, narodi koji su čuli glas o tebi reći će:  <span class="brojRetka" id="16">16</span>‘Jahve je bio nemoćan da dovede ovaj narod u zemlju koju mu je pod zakletvom obećao, i zato ih je poubijao u pustinji.’  <span class="brojRetka" id="17">17</span>Zato neka se snaga moga Gospodina uzvisi, kako si najavio rekavši:  <span class="brojRetka" id="18">18</span>‘Jahve je spor na srdžbu, a bogat milosrđem; podnosi opačinu i prijestup, ali krivca ne ostavlja nekažnjena, nego opačinu otaca kažnjava na djeci do trećega i četvrtog koljena.’  <span class="brojRetka" id="19">19</span>Oprosti krivnju ovome narodu po veličini svoga milosrđa, kao što si vodio ovaj narod od Egipta dovde.«</p><p class="pocetakParagrafa"> <span class="brojRetka" id="20">20</span>»Opraštam po riječi tvojoj«, reče Jahve.  <span class="brojRetka" id="21">21</span>»Ali ipak, tako ja živ bio i slave se Jahvine napunila sva zemlja,  <span class="brojRetka" id="22">22</span>ni jedan od ljudi koji su vidjeli slavu moju i znamenja što sam ih izveo u Egiptu i u pustinji, pa me ipak iskušavali već deset puta ne hoteći poslušati moj glas,  <span class="brojRetka" id="23">23</span>neće vidjeti zemlje što sam je pod zakletvom obećao njihovim ocima; nitko od onih koji me preziru neće je vidjeti.  <span class="brojRetka" id="24">24</span>A slugu svoga Kaleba, jer je u njemu drukčiji duh i jer mi bijaše poslušan, njega ću ja dovesti u zemlju u koju je išao i njegovi će je potomci zaposjesti! Neka Amalečani i Kanaanci samo ostanu u dolini.  <span class="brojRetka" id="25">25</span>Sutra se vratite i krenite u pustinju put Crvenog mora.«</p><p class="noviRedak"> <h4>Jahvina kazna</h4><p class="pocetakParagrafa"> <span class="brojRetka" id="26">26</span>Još reče Jahve Mojsiju i Aronu:  <span class="brojRetka" id="27">27</span>»Dokle će ta opaka zajednica mrmljati protiv mene? Čuo sam tužbe što ih Izraelci na me dižu.  <span class="brojRetka" id="28">28</span>Kaži im: ‘Tako ja živ bio’, objavljuje Jahve, ‘kako ste na moje uši govorili, tako ću vam i učiniti.  <span class="brojRetka" id="29">29</span>U ovoj pustinji popadat će vaša mrtva tijela: svih vas koji ste ubilježeni u bilo koji vaš popis od dvadeset godina pa naprijed, koji ste rogoborili protiv mene.  <span class="brojRetka" id="30">30</span>Nećete ući u zemlju na koju sam svoju ruku digao da vas u njoj nastanim, osim Kaleba, sina Jefuneova, i Jošue, sina Nunova.  <span class="brojRetka" id="31">31</span>A vašu djecu, o kojoj kažete da bi postala roblje, njih ću uvesti da nastane zemlju što ste je vi prezreli.  <span class="brojRetka" id="32">32</span>A vi? Neka vam tjelesa popadaju u ovoj pustinji!  <span class="brojRetka" id="33">33</span>Vaši sinovi neka lutaju pustinjom četrdeset godina, neka trpe zbog vaše nevjere dok vam ne ispropadaju tjelesa u ovoj pustinji.  <span class="brojRetka" id="34">34</span>Prema broju dana u koje ste istraživali zemlju – dana četrdeset, za svaki dan jednu godinu – ispaštajte svoje opačine četrdeset godina. Iskusite što znači mene napustiti.  <span class="brojRetka" id="35">35</span>Ja, Jahve, to kažem: tako ću postupiti s ovom opakom zajednicom što se sjatila protiv mene. U ovoj istoj pustinji neka završi! Tu neka izgine.’«</p><p class="noviRedak"> <h4>Jošua i Kaleb pošteđeni</h4><p class="pocetakParagrafa"> <span class="brojRetka" id="36">36</span>A oni ljudi koje Mojsije bijaše poslao da istraže zemlju i koji su nakon povratka potakli svu zajednicu da rogobori protiv njega ozloglašujući zemlju;  <span class="brojRetka" id="37">37</span>oni, dakle, ljudi koji su zlobno ozloglasili zemlju bijahu pomoreni pred Jahvom.  <span class="brojRetka" id="38">38</span>Od onih ljudi koji su išli da istraže zemlju ostadoše na životu jedino Jošua, sin Nunov, i Kaleb, sin Jefuneov.</p><p class="noviRedak"> <h4>Uzaludan pokušaj Izraelaca</h4><p class="pocetakParagrafa"> <span class="brojRetka" id="39">39</span>Kad je Mojsije prenio te riječi svim Izraelcima, narod se uvelike ražalosti.  <span class="brojRetka" id="40">40</span>I uranivši ujutro počnu se uspinjati na vrh brda govoreći. »Evo uzlazimo na mjesto o kojem je govorio Jahve jer smo zgriješili.«  <span class="brojRetka" id="41">41</span>A Mojsije rekne: »Zašto kršite zapovijed Jahvinu? Nećete uspjeti.  <span class="brojRetka" id="42">42</span>Ne penjite se, da vas ne potuku vaši neprijatelji, jer Jahve nije među vama.  <span class="brojRetka" id="43">43</span>Ta ondje se pred vama nalaze Amalečani i Kanaanci te ćete od mača pasti jer ste se odvratili od Jahve i jer Jahve neće biti s vama.«  <span class="brojRetka" id="44">44</span>Ali se oni prkosno penjahu prema vrhu brda, iako se ni Kovčeg saveza Jahvina ni Mojsije nisu micali iz tabora.  <span class="brojRetka" id="45">45</span>Amalečani i Kanaanci koji su živjeli na onome brdu spuste se, udare po njima i rasprše ih sve do Horme.</p></p></p></p></p>