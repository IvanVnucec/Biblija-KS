<h4>Pobjeda kod Horme</h4><p class="pocetakParagrafa"> <span class="brojRetka" id="1">1</span>Kralj Arada, Kanaanac koji je živio u Negebu, ču da Izrael dolazi Atarimskim putem, pa navali na Izraela i neke njegove zarobi.  <span class="brojRetka" id="2">2</span>Tada se Izrael ovako zavjetova Jahvi: »Ako u moje ruke izručiš ovaj narod, potpuno ću uništiti njegove gradove.«  <span class="brojRetka" id="3">3</span>Jahve usliša glas Izraela i predade mu Kanaance. A Izrael njih i njihove gradove ‘heremom’ uništi. Stoga se ono mjesto prozva Horma.</p><p class="noviRedak"> <h4>Mjedena zmija</h4><p class="pocetakParagrafa"> <span class="brojRetka" id="4">4</span>Od brda Hora zapute se prema Crvenom moru da zaobiđu zemlju edomsku. Narod putem postane nestrpljiv.  <span class="brojRetka" id="5">5</span>I počne govoriti i protiv Boga i protiv Mojsija: »Zašto nas izvedoste iz Egipta da pomremo u ovoj pustinji? Nema kruha, nema vode, a to bijedno jelo već se ogadilo dušama našim.«  <span class="brojRetka" id="6">6</span>Onda Jahve pošalje na narod ljute zmije; ujedale ih one te tako pomrije mnogo naroda u Izraelu.  <span class="brojRetka" id="7">7</span>Dođe narod k Mojsiju pa reče: »Sagriješili smo kad smo govorili protiv Jahve i protiv tebe. Pomoli se Jahvi da ukloni zmije od nas!« Mojsije se pomoli za narod,  <span class="brojRetka" id="8">8</span>i Jahve reče Mojsiju: »Napravi otrovnicu i stavi je na stup: tko god bude ujeden, ostat će na životu ako je pogleda.«</p><p class="pocetakParagrafa"> <span class="brojRetka" id="9">9</span>Mojsije napravi zmiju od mjedi i postavi je na stup. Kad bi koga ujela ljutica, pogledao bi u mjedenu zmiju i ozdravio.</p><p class="noviRedak"> <h4>Na putu prema Jordanu</h4><p class="pocetakParagrafa"> <span class="brojRetka" id="10">10</span>Pođu Izraelci i utabore se u Obotu.  <span class="brojRetka" id="11">11</span>Potom se zapute iz Obota i utabore se kraj Ije‑Abarima, u pustinji što je nasuprot Moabu, sa strane sunčeva izlaska.  <span class="brojRetka" id="12">12</span>Odande otputuju te se utabore u dolini Zaredu.  <span class="brojRetka" id="13">13</span>Odande krenu i utabore se s onu stranu Arnona, koji je u pustinji a izvire u području Amorejaca. Jer je Arnon granica moapska između Moabaca i Amorejaca.  <span class="brojRetka" id="14">14</span>Zato se veli u »Knjizi Jahvinih vojni«:</p><p class="stih2">»Vaheb kod Sufe i doline arnonske</p><p class="stih2"> <span class="brojRetka" id="15">15</span>i padine doline što se naginje prema mjestu Aru</p><p class="stih2">i naslanja se na granicu moapsku...«</p><p class="pocetakParagrafa"> <span class="brojRetka" id="16">16</span>Odande odoše u Beer. To je bunar o kojem je Jahve rekao Mojsiju: »Skupi narod da im dam vode!«</p><p class="stih2"> <span class="brojRetka" id="17">17</span>Tada Izrael zapjeva ovu pjesmu:</p><p class="stih2">»Proključaj, studenče!</p><p class="stih2">A vi ga uznosite:</p><p class="stih1"> <span class="brojRetka" id="18">18</span>knezovi ga iskopali,</p><p class="stih2">prvaci narodni izdubli</p><p class="stih2">žezlom, štapom svojim.«</p><p class="pocetakParagrafa">Iz pustinje odu u Matanu,  <span class="brojRetka" id="19">19</span>iz Matane u Nahaliel, a iz Nahaliela u Bamot;  <span class="brojRetka" id="20">20</span>iz Bamota u dolinu što se stere u moapskom polju, prema vrhuncu Pisge, s koje se pruža vidik na pustaru.</p><p class="noviRedak"> <h4>Pobjeda nad Amorejcima</h4><p class="pocetakParagrafa"> <span class="brojRetka" id="21">21</span>Sad Izrael posla glasnike Sihonu, amorejskome kralju, s porukom:  <span class="brojRetka" id="22">22</span>»Pusti da prođem preko tvoje zemlje. Nećemo zalaziti u polja i u vinograde, niti ćemo piti vode iz bunara. Ići ćemo Kraljevskim putem dok ne prođemo tvoje područje.«  <span class="brojRetka" id="23">23</span>Ali Sihon ne dopusti Izraelu da prođe njegovim područjem, nego skupi sav svoj narod te izađe u pustinju da presretne Izraelce. Stigavši do Jahze, zavojuje na Izraela.  <span class="brojRetka" id="24">24</span>Ali ga Izrael potuče oštrim mačem i osvoji njegovu zemlju od Arnona do Jaboka, do Amonaca, jer je Az ležao na granici Amonaca.</p><p class="pocetakParagrafa"> <span class="brojRetka" id="25">25</span>Izrael zauzme sve one gradove, i Izrael se nastani u svim onim gradovima Amorejaca; u Hešbonu i svim njegovim naseljima.</p><p class="pocetakParagrafa"> <span class="brojRetka" id="26">26</span>Kako je Hešbon bio glavni grad Sihona, amorejskog kralja, koji je ratovao protiv prijašnjega moapskoga kralja te osvojio svu njegovu zemlju do Arnona,  <span class="brojRetka" id="27">27</span>kažu zato pjesnici:</p><p class="stih2">»Hrabro, o Hešbone,</p><p class="stih2">dobro sazdani, čvrsto posađeni</p><p class="stih2">grade Sihonov!</p><p class="stih1"> <span class="brojRetka" id="28">28</span>Iz Hešbona oganj suknu,</p><p class="stih2">plamen iz grada Sihonova,</p><p class="stih2">sažga Ar moapski,</p><p class="stih2">proždrije visove arnonske.</p><p class="stih1"> <span class="brojRetka" id="29">29</span>Teško tebi, Moabe!</p><p class="stih2">Propao si, narode Kemošev!</p><p class="stih2">Od sinova bjegunce učini,</p><p class="stih2">a od kćeri svojih ropkinje</p><p class="stih2">Sihonu, kralju amorejskom.</p><p class="stih1"> <span class="brojRetka" id="30">30</span>Pobili smo ih;</p><p class="stih2">propao je Hešbon do Dibona:</p><p class="stih2">sve smo razorili do Nofaha,</p><p class="stih2">što je blizu Medebe...«</p><p class="pocetakParagrafa"> <span class="brojRetka" id="31">31</span>Tako se Izrael nastani u zemlji Amorejaca.  <span class="brojRetka" id="32">32</span>Mojsije se uputi da izvidi Jazer. Potom zauzmu njegova naselja a rastjeraju Amorejce koji bijahu ondje.</p><p class="noviRedak"> <h4>Pobjeda nad Ogom</h4><p class="pocetakParagrafa"> <span class="brojRetka" id="33">33</span>Okrenu se onda i pođu prema Bašanu. A bašanski kralj Og presrete ih sa svim svojim narodom da zapodjene boj kod Edreja.  <span class="brojRetka" id="34">34</span>Ali Jahve reče Mojsiju: »Ne boj ga se! Predao sam u tvoje ruke njega, sav njegov narod i njegovu zemlju. Postupi s njim kako si postupio s amorejskim kraljem Sihonom koji je boravio u Hešbonu.«</p><p class="pocetakParagrafa"> <span class="brojRetka" id="35">35</span>I potukoše ga, i sinove njegove, i sav njegov narod, tako da nitko ne uteče. Potom zaposjedoše njegovu zemlju.</p></p></p></p></p>