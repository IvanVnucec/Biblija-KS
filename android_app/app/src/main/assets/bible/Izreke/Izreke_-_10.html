<h2>II. VELIKA SALOMONOVA ZBIRKA IZREKA</h2><h4>Salomonove mudre izreke</h4><p class="pocetakParagrafa"> <span class="brojRetka" id="1">1</span>Mudar sin veseli oca,</p><p class="stih2">a lud je sin žalost majci svojoj.</p><p class="noviRedak"> </p><p class="stih1"> <span class="brojRetka" id="2">2</span>Ne koristi krivo stečeno blago,</p><p class="stih2">dok pravednost izbavlja od smrti.</p><p class="noviRedak"> </p><p class="stih1"> <span class="brojRetka" id="3">3</span>Ne dopušta Jahve da gladuje duša pravednika,</p><p class="stih2">ali odbija pohlepu opakih.</p><p class="noviRedak"> </p><p class="stih1"> <span class="brojRetka" id="4">4</span>Lijena ruka osiromašuje čovjeka,</p><p class="stih2">a marljiva ga obogaćuje.</p><p class="noviRedak"> </p><p class="stih1"> <span class="brojRetka" id="5">5</span>Tko sabira ljeti, razuman je sin,</p><p class="stih2">a tko hrče o žetvi, navlači sramotu.</p><p class="noviRedak"> </p><p class="stih1"> <span class="brojRetka" id="6">6</span>Blagoslovi su nad glavom pravedniku,</p><p class="stih2">a usta opakih kriju nasilje.</p><p class="noviRedak"> </p><p class="stih1"> <span class="brojRetka" id="7">7</span>Pravednikov je spomen blagoslovljen,</p><p class="stih2">a opakom se ime proklinje.</p><p class="stih1"> <span class="brojRetka" id="8">8</span>Tko je mudra srca, prima zapovijedi,</p><p class="stih2">dok brbljava luda propada.</p><p class="noviRedak"> </p><p class="stih1"> <span class="brojRetka" id="9">9</span>Tko nedužno živi, hodi bez straha,</p><p class="stih2">a tko ide krivim putovima, poznat će se.</p><p class="noviRedak"> </p><p class="stih1"> <span class="brojRetka" id="10">10</span>Tko žmirka okom, zadaje tugu,</p><p class="stih2">a tko ludo zbori, propada.</p><p class="noviRedak"> </p><p class="stih1"> <span class="brojRetka" id="11">11</span>Pravednikova su usta izvor života,</p><p class="stih2">a opakomu usta kriju nasilje.</p><p class="noviRedak"> </p><p class="stih1"> <span class="brojRetka" id="12">12</span>Mržnja izaziva svađu,</p><p class="stih2">a ljubav pokriva sve pogreške.</p><p class="noviRedak"> </p><p class="stih1"> <span class="brojRetka" id="13">13</span>Na usnama razumnoga nalazi se mudrost,</p><p class="stih2">a batina je za leđa nerazumna čovjeka.</p><p class="noviRedak"> </p><p class="stih1"> <span class="brojRetka" id="14">14</span>Mudri kriju znanje,</p><p class="stih2">a luđakova su usta blizu propasti.</p><p class="stih1"> <span class="brojRetka" id="15">15</span>Blago je bogatomu tvrdi grad,</p><p class="stih2">a ubogima je propast njihovo siromaštvo.</p><p class="noviRedak"> </p><p class="stih1"> <span class="brojRetka" id="16">16</span>Pravednik prirađuje za život,</p><p class="stih2">a opaki prirađuje za grijeh.</p><p class="noviRedak"> </p><p class="stih1"> <span class="brojRetka" id="17">17</span>Tko se naputka drži, na putu je života,</p><p class="stih2">a zabluđuje tko se na ukor ne osvrće.</p><p class="noviRedak"> </p><p class="stih1"> <span class="brojRetka" id="18">18</span>Lažljive usne kriju mržnju,</p><p class="stih2">a tko klevetu širi, bezuman je!</p><p class="noviRedak"> </p><p class="stih1"> <span class="brojRetka" id="19">19</span>Obilje riječi ne biva bez grijeha,</p><p class="stih2">a tko zauzdava svoj jezik, razuman je.</p><p class="noviRedak"> </p><p class="stih1"> <span class="brojRetka" id="20">20</span>Pravednikov je jezik odabrano srebro,</p><p class="stih2">a razum opakoga malo vrijedi.</p><p class="noviRedak"> </p><p class="stih1"> <span class="brojRetka" id="21">21</span>Pravednikove su usne hrana mnogima,</p><p class="stih2">a luđaci umiru s ludosti svoje.</p><p class="noviRedak"> </p><p class="stih1"> <span class="brojRetka" id="22">22</span>Gospodnji blagoslov obogaćuje,</p><p class="stih2">i ne prati ga nikakva muka.</p><p class="noviRedak"> </p><p class="stih1"> <span class="brojRetka" id="23">23</span>Bezumniku je radost učiniti sramotno djelo,</p><p class="stih2">a razumnu čovjeku biti mudar.</p><p class="noviRedak"> </p><p class="stih1"> <span class="brojRetka" id="24">24</span>Čega se opaki boji, ono će ga stići,</p><p class="stih2">a pravednička se želja ispunjava.</p><p class="stih1"> <span class="brojRetka" id="25">25</span>Kad oluja prohuja, opakoga nestane,</p><p class="stih2">a pravednik ima temelj vječni.</p><p class="noviRedak"> </p><p class="stih1"> <span class="brojRetka" id="26">26</span>Kakav je ocat zubima i dim očima,</p><p class="stih2">takav je ljenivac onima koji ga šalju.</p><p class="noviRedak"> </p><p class="stih1"> <span class="brojRetka" id="27">27</span>Strah Gospodnji umnaža dane,</p><p class="stih2">a opakima se prekraćuju godine.</p><p class="noviRedak"> </p><p class="stih1"> <span class="brojRetka" id="28">28</span>Pravedničko je ufanje puno radosti,</p><p class="stih2">a opakima je nada uprazno.</p><p class="noviRedak"> </p><p class="stih1"> <span class="brojRetka" id="29">29</span>Gospodnji je put okrilje bezazlenu,</p><p class="stih2">a propast onima koji čine zlo.</p><p class="noviRedak"> </p><p class="stih1"> <span class="brojRetka" id="30">30</span>Pravednik se neće nikad pokolebati,</p><p class="stih2">a opakih će nestati s lica zemlje.</p><p class="noviRedak"> </p><p class="stih1"> <span class="brojRetka" id="31">31</span>Pravednikova usta rađaju mudrošću,</p><p class="stih2">a opak jezik čupa se s korijenom.</p><p class="noviRedak"> </p><p class="stih1"> <span class="brojRetka" id="32">32</span>Pravednikove usne znaju što je milo,</p><p class="stih2">dok usta opakih poznaju zloću.</p><p class="noviRedak"> </p>