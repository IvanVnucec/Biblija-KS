<h4>Izbjegavanje preljubnice i prava ljubav mudraca</h4><p class="pocetakParagrafa"> <span class="brojRetka" id="1">1</span>Sine moj, čuj moju mudrost, </p><p class="stih2">prigni uho mojoj razboritosti</p><p class="stih1"> <span class="brojRetka" id="2">2</span>da sačuvaš oprez,</p><p class="stih2">da ti usne zadrže znanje.</p><p class="stih1"> <span class="brojRetka" id="3">3</span>Jer s usana žene preljubnice kaplje med</p><p class="stih2">i nepce joj je glađe od ulja,</p><p class="stih1"> <span class="brojRetka" id="4">4</span>ali je ona naposljetku gorka kao pelin,</p><p class="stih2">oštra kao dvosjekli mač.</p><p class="stih1"> <span class="brojRetka" id="5">5</span>Njene noge silaze k smrti,</p><p class="stih2">a koraci vode u podzemlje.</p><p class="stih1"> <span class="brojRetka" id="6">6</span>Ona ne pazi na put života,</p><p class="stih2">ne mari što su joj staze kolebljive.</p><p class="noviRedak"> </p><p class="stih1"> <span class="brojRetka" id="7">7</span>Zato me sada poslušaj, sine,</p><p class="stih2">i ne odstupaj od riječi mojih usta.</p><p class="stih1"> <span class="brojRetka" id="8">8</span>Neka je put tvoj daleko od nje</p><p class="stih2">i ne približuj se vratima njezine kuće,</p><p class="stih1"> <span class="brojRetka" id="9">9</span>da drugima ne bi dao svoju slavu</p><p class="stih2">i okrutnima svoje godine;</p><p class="stih1"> <span class="brojRetka" id="10">10</span>da se ne bi tuđinci nasitili tvoga dobra</p><p class="stih2">i da tvoja zaslužba ne ode u tuđu kuću;</p><p class="stih1"> <span class="brojRetka" id="11">11</span>da ne ridaš na koncu</p><p class="stih2">kad ti nestane tijela i puti</p><p class="stih1"> <span class="brojRetka" id="12">12</span>i da ne kažeš: »Oh, kako sam mrzio pouku</p><p class="stih2">i kako mi je srce preziralo ukor!</p><p class="stih1"> <span class="brojRetka" id="13">13</span>I ne slušah glasa svojih učitelja,</p><p class="stih2">niti priklonih uho onima što me poučavahu.</p><p class="stih1"> <span class="brojRetka" id="14">14</span>I umalo ne zapadoh u svako zlo,</p><p class="stih2">usred zbora i zajednice!«</p><p class="stih1"> <span class="brojRetka" id="15">15</span>Pij vodu iz svoje nakapnice</p><p class="stih2">i onu što teče iz tvoga studenca.</p><p class="stih1"> <span class="brojRetka" id="16">16</span>Moraju li se tvoji izvori razlijevati</p><p class="stih2">i tvoji potoci teći ulicama?</p><p class="stih1"> <span class="brojRetka" id="17">17</span>Nego neka oni budu samo tvoji,</p><p class="stih2">a ne i tuđinaca koji su uza te.</p><p class="stih1"> <span class="brojRetka" id="18">18</span>Neka je blagoslovljen izvor tvoj</p><p class="stih2">i raduj se sa ženom svoje mladosti:</p><p class="noviRedak"> </p><p class="stih1"> <span class="brojRetka" id="19">19</span>neka ti je kao mila košuta i ljupka gazela,</p><p class="stih2">neka te grudi njene opajaju u svako doba,</p><p class="stih2">njezina ljubav zatravljuje bez prestanka!</p><p class="stih1"> <span class="brojRetka" id="20">20</span>Ta zašto bi se, sine moj, zanosio preljubnicom</p><p class="stih2">i grlio tuđinki njedra?</p><p class="stih1"> <span class="brojRetka" id="21">21</span>Jer pred Jahvinim su očima čovjekovi putovi</p><p class="stih2">i on motri sve njegove staze.</p><p class="stih1"> <span class="brojRetka" id="22">22</span>Opakoga će uhvatiti njegova zloća</p><p class="stih2">i sapet će ga užad njegovih grijeha.</p><p class="stih1"> <span class="brojRetka" id="23">23</span>Umrijet će jer nema pouke,</p><p class="stih2">propast će zbog svoje goleme gluposti.</p>