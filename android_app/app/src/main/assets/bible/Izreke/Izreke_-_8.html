<h4>Drugo poosobljenje mudrosti</h4><p class="pocetakParagrafa"> <span class="brojRetka" id="1">1</span>Ne propovijeda li mudrost</p><p class="stih2">i ne diže li razboritost svoj glas?</p><p class="stih1"> <span class="brojRetka" id="2">2</span>Navrh brda, uza cestu,</p><p class="stih2">na raskršćima stoji,</p><p class="stih1"> <span class="brojRetka" id="3">3</span>kod izlaza iz grada,</p><p class="stih2">kraj ulaznih vrata, ona glasno viče:</p><p class="stih1"> <span class="brojRetka" id="4">4</span>»Vama, o ljudi, propovijedam</p><p class="stih2">i upravljam svoj glas sinovima ljudskim.</p><p class="stih1"> <span class="brojRetka" id="5">5</span>Shvatite mudrost, vi neiskusni,</p><p class="stih2">a vi nerazumni, urazumite srce.</p><p class="stih1"> <span class="brojRetka" id="6">6</span>Slušajte, jer ću zboriti o važnim stvarima,</p><p class="stih2">i moje će usne otkriti što je pravo.</p><p class="stih1"> <span class="brojRetka" id="7">7</span>Jer moje nepce zbori istinu,</p><p class="stih2">i zloća je mojim usnama mrska.</p><p class="stih1"> <span class="brojRetka" id="8">8</span>Sve su riječi mojih usta pravične,</p><p class="stih2">u njima nema ništa ni krivo ni prijetvorno.</p><p class="stih1"> <span class="brojRetka" id="9">9</span>Sve su one jasne razboritomu</p><p class="stih2">i pravedne onomu tko je stekao spoznaju.</p><p class="stih1"> <span class="brojRetka" id="10">10</span>Primajte radije moju pouku no srebro,</p><p class="stih2">i znanje požudnije od zlata.</p><p class="stih1"> <span class="brojRetka" id="11">11</span>Jer mudrost je vrednija od biserja</p><p class="stih2">i nikakve se dragocjenosti ne mogu</p><p class="stih2">porediti s njom.</p><h4>Samohvala mudrosti</h4><p class="stih1"> <span class="brojRetka" id="12">12</span>Ja, mudrost, boravim s razboritošću</p><p class="stih2">i posjedujem znanje umna djelovanja.</p><p class="stih1"> <span class="brojRetka" id="13">13</span>Strah Gospodnji mržnja je na zlo.</p><p class="stih2">Oholost, samodostatnost, put zloće</p><p class="stih2">i usta puna laži – to ja mrzim.</p><p class="stih1"> <span class="brojRetka" id="14">14</span>Moji su savjet i razboritost,</p><p class="stih2">ja sam razbor, i moja je jakost.</p><p class="stih1"> <span class="brojRetka" id="15">15</span>Po meni kraljevi kraljuju</p><p class="stih2">i velikaši dijele pravdu.</p><p class="stih1"> <span class="brojRetka" id="16">16</span>Po meni knezuju knezovi,</p><p class="stih2">i odličnici i svi suci zemaljski.</p><p class="stih1"> <span class="brojRetka" id="17">17</span>Ja ljubim one koji ljube mene,</p><p class="stih2">i nalaze me koji me traže.</p><p class="stih1"> <span class="brojRetka" id="18">18</span>U mene je bogatstvo i slava,</p><p class="stih2">postojano dobro i pravednost.</p><p class="stih1"> <span class="brojRetka" id="19">19</span>Moj je plod bolji od čista i žežena zlata</p><p class="stih2">i moj je prihod bolji od čistoga srebra.</p><p class="stih1"> <span class="brojRetka" id="20">20</span>Ja kročim putem pravde,</p><p class="stih2">sred pravičnih staza,</p><p class="stih1"> <span class="brojRetka" id="21">21</span>da dadem dobra onima koji me ljube</p><p class="stih2">i napunim njihove riznice.</p><h4>Stvaralačka mudrost</h4><p class="stih1"> <span class="brojRetka" id="22">22</span>Jahve me stvori kao počelo svoga djela,</p><p class="stih2">kao najraniji od svojih čina, u pradoba;</p><p class="stih1"> <span class="brojRetka" id="23">23</span>oblikovana sam još od vječnosti,</p><p class="stih2">od iskona, prije nastanka zemlje.</p><p class="stih1"> <span class="brojRetka" id="24">24</span>Rodih se kad još nije bilo pradubina,</p><p class="stih2">dok nije bilo izvora obilnih voda.</p><p class="stih1"> <span class="brojRetka" id="25">25</span>Rodih se prije nego su utemeljene gore,</p><p class="stih2">prije brežuljaka.</p><p class="stih1"> <span class="brojRetka" id="26">26</span>Kad još ne bijaše načinio zemlje, ni poljana,</p><p class="stih2">ni početka zemaljskom prahu;</p><p class="stih1"> <span class="brojRetka" id="27">27</span>kad je stvarao nebesa, bila sam nazočna,</p><p class="stih2">kad je povlačio krug na licu bezdana.</p><p class="stih1"> <span class="brojRetka" id="28">28</span>Kad je u visini utvrđivao oblake</p><p class="stih2">i kad je odredio snagu izvoru pradubina;</p><p class="stih1"> <span class="brojRetka" id="29">29</span>kad je postavljao moru njegove granice,</p><p class="stih2">da mu se vode ne preliju preko obala,</p><p class="stih2">kad je polagao temelje zemlji,</p><p class="stih1"> <span class="brojRetka" id="30">30</span>bila sam kraj njega, kao graditeljica,</p><p class="stih2">bila u radosti, iz dana u dan,</p><p class="stih2">igrajući pred njim sve vrijeme:</p><p class="stih1"> <span class="brojRetka" id="31">31</span>igrala sam po tlu njegove zemlje,</p><p class="stih2">i moja su radost djeca čovjekova.</p><p class="stih1"> <span class="brojRetka" id="32">32</span>Tako, djeco, poslušajte me,</p><p class="stih2">blago onima koji čuvaju moje putove.</p><p class="stih1"> <span class="brojRetka" id="33">33</span>Poslušajte pouku – da stečete mudrost,</p><p class="stih2">i nemojte je odbaciti.</p><p class="stih1"> <span class="brojRetka" id="34">34</span>Blago čovjeku koji me sluša</p><p class="stih2">i bdi na mojim vratima svaki dan</p><p class="stih2">i koji čuva dovratnike moje.</p><p class="stih1"> <span class="brojRetka" id="35">35</span>Jer tko nalazi mene, nalazi život</p><p class="stih2">i stječe milost od Jahve.</p><p class="stih1"> <span class="brojRetka" id="36">36</span>A ako se ogriješi o mene, udi svojoj duši:</p><p class="stih2">svi koji mene mrze ljube smrt.«</p>