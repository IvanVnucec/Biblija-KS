<h4>Spletke Nehemijinih neprijatelja – Svršetak zida</h4><p class="pocetakParagrafa"> <span class="brojRetka" id="1">1</span>Kad su Sanbalat, Tobija, Gešem Arapin i ostali naši neprijatelji dočuli da sam obnovio zid i da nije u njemu ostalo pukotine – do toga vremena nisam zapravo bio namjestio krila na vratima –  <span class="brojRetka" id="2">2</span>poručiše mi Sanbalat i Gešem: »Dođi da se sastanemo u Kefiri, u Dolini ononskoj.« Ali su mi oni zlo mislili.  <span class="brojRetka" id="3">3</span>Zato sam im poslao glasnike s ovim odgovorom: »Zauzet sam velikim poslom i ne mogu sići: posao bi zastao kad bih ga ostavio da dođem k vama!«</p><p class="pocetakParagrafa"> <span class="brojRetka" id="4">4</span>Četiri su mi puta slali isti poziv i ja sam im odvraćao isti odgovor.  <span class="brojRetka" id="5">5</span>Tada, peti put, s istom nakanom, posla mi Sanbalat svoga slugu s otvorenim pismom.  <span class="brojRetka" id="6">6</span>U njemu je pisalo: »Čuje se u narodima – a Gašmu potvrđuje – da se ti i Židovi spremate na bunu; zato da i gradiš zid i da želiš postati njihovim kraljem, kako vele.  <span class="brojRetka" id="7">7</span>I da si postavio proroke da proglase tvoj uspjeh u Jeruzalemu i da kažu: Judeja ima kralja! Sada će tî glasovi stići kralju do ušiju: zato dođi da se posavjetujemo.«</p><p class="pocetakParagrafa"> <span class="brojRetka" id="8">8</span>Ali sam mu ja odgovorio: »Ništa nije tako kao što tvrdiš; sve je to samo izmišljotina tvoga srca.«  <span class="brojRetka" id="9">9</span>Jer su nas oni htjeli uplašiti govoreći: »Klonut će im ruke od posla i neće ga završiti nikada.« A ja sam, naprotiv, ukrijepio ruke svoje!  <span class="brojRetka" id="10">10</span>Pošao sam Šemaji, sinu Delaje, sina Mehetabelova, koji se bijaše zatvorio u svojoj kući. On mi objavi:</p><p class="stih2">»Nađimo se u domu Božjemu,</p><p class="stih2">usred Hekala,</p><p class="stih2">i zatvorimo vrata Hekala</p><p class="stih2">jer će doći da te ubiju.</p><p class="stih2">Jest, još noćas doći će da te ubiju!«</p><p class="pocetakParagrafa"> <span class="brojRetka" id="11">11</span>A ja odgovorih: »Zar da bježi čovjek kao što sam ja? Koji čovjek, meni sličan, može ući u Hekal i ostati živ? Ne, ja ne idem.«  <span class="brojRetka" id="12">12</span>I tada razabrah: nije ga poslao Bog, nego mi je objavio proroštvo, jer su ga Tobija i Sanbalat podmitili,  <span class="brojRetka" id="13">13</span>da bih, uplašen, učinio onako te sagriješio. To bi im poslužilo da me ozloglase i da mi se rugaju!  <span class="brojRetka" id="14">14</span>Sjeti se, Bože moj, Tobije i Sanbalata prema ovim njihovim djelima, a i proročice Noadje i ostalih proroka što me htjedoše uplašiti.</p><p class="pocetakParagrafa"> <span class="brojRetka" id="15">15</span>Zid je završen dvadeset i petog elula, za pedeset i dva dana.  <span class="brojRetka" id="16">16</span>A kad su čuli svi naši neprijatelji i vidjeli svi pogani oko nas, bilo je to čudo u očima njihovim, jer su shvatili da je Bog naš učinio to djelo.</p><p class="pocetakParagrafa"> <span class="brojRetka" id="17">17</span>A onih dana mnogi su židovski velikaši često slali svoja pisma Tobiji i mnoga su primali od Tobije.  <span class="brojRetka" id="18">18</span>Jer u Judeji bijahu mnogi s njime zakletvom povezani: ta bio je u rodu sa Šekanijom, sinom Arahovim, i sinom njegovim Johananom, koji je uzeo za ženu kćer Mešulama, sina Berekjina.  <span class="brojRetka" id="19">19</span>I veličali su preda mnom njegova djela, a njemu prenosili moje riječi. Zato je Tobija i slao pisma da me uplaši.</p><p class="noviRedak"> </p>