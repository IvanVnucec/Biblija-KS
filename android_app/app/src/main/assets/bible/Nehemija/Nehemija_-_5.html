<h4>Društvene teškoće za Nehemije – Obrana njegove uprave</h4><p class="pocetakParagrafa"> <span class="brojRetka" id="1">1</span>Velika se vika digla među ljudima i ženama protiv njihove braće Židova.  <span class="brojRetka" id="2">2</span>Jedni su govorili: »Zalažemo svoje sinove i kćeri da bismo mogli nabaviti pšenice te jesti i živjeti.«  <span class="brojRetka" id="3">3</span>Drugi su govorili: »Zalažemo svoja polja, vinograde svoje i kuće svoje da bismo mogli nabaviti pšenice za vrijeme gladi.«  <span class="brojRetka" id="4">4</span>Drugi su opet govorili: »Moramo uzaimati novac na polja svoja i vinograde da bismo mogli isplatiti kraljeve namete.  <span class="brojRetka" id="5">5</span>Tijelo je naše kao tijelo braće naše, sinovi su naši kao i njihovi, a mi moramo predavati u ropstvo svoje sinove i kćeri; među našim kćerima neke su već robinje! A mi ne možemo ništa jer polja naša i vinograde drže drugi.«</p><p class="pocetakParagrafa"> <span class="brojRetka" id="6">6</span>Razljutio sam se veoma kad sam čuo njihovu viku i te riječi.  <span class="brojRetka" id="7">7</span>Pošto sam u sebi promislio, prekorio sam velikaše i odličnike riječima: »Vi namećete teret svojoj braći!« I sazvao sam protiv njih velik zbor.  <span class="brojRetka" id="8">8</span>I rekao sam: »Mi smo, koliko smo mogli, otkupili svoju židovsku braću koja bijahu prodana poganima. A sada vi prodajete svoju braću da bismo ih otkupili!« Svi su šutjeli i nitko nije odgovorio.  <span class="brojRetka" id="9">9</span>Nastavio sam: »Nije dobro to što činite. Ne treba li da hodite u strahu Boga našega da se tako uklonimo ruglu neprijateljskih naroda?  <span class="brojRetka" id="10">10</span>I ja, i moja braća, i moji momci davali smo im novaca i žita. Ali smo im dug oprostili.  <span class="brojRetka" id="11">11</span>Vratite im i vi još danas njihova polja, vinograde, maslinike i kuće njihove i oprostite im postotak u novcu, u žitu, u vinu, u ulju, što ste im ga nametnuli.«</p><p class="pocetakParagrafa"> <span class="brojRetka" id="12">12</span>A oni odgovoriše: »Vratit ćemo; nećemo od njih ništa tražiti. Učinit ćemo kako si rekao.« Tada pozvah svećenike i naredih neka se zakunu da će učiniti kako su obećali.  <span class="brojRetka" id="13">13</span>Zatim istresoh skute svoje odjeće govoreći: »Neka Bog ovako istrese iz vlastite kuće i imanja svakog čovjeka koji se ne bude držao ovog obećanja! Tako bio istresen i ispražnjen!« A sav zbor odgovori: »Amen!« hvaleći Jahvu. I narod je učinio prema tom dogovoru.</p><p class="pocetakParagrafa"> <span class="brojRetka" id="14">14</span>I od dana kad mi je kralj naredio da budem upravitelj u zemlji Judinoj, od dvadesete do trideset i druge godine kraljevanja Artakserksa, za dvanaest godina ja i moja braća nismo nikada jeli upraviteljskog kruha.  <span class="brojRetka" id="15">15</span>Ali prijašnji upravitelji, moji prethodnici, ugnjetavahu narod: svakoga su dana od njega uzimali četrdeset šekela srebra za kruh; i njihove su sluge ugnjetavale narod. A ja nisam nikada tako činio, zbog straha Božjega.  <span class="brojRetka" id="16">16</span>Čak sam se jednako držao posla oko zida i nisam kupio ni jedne njive! Svi su moji momci bili ondje okupljeni na poslu.</p><p class="pocetakParagrafa"> <span class="brojRetka" id="17">17</span>Za mojim su stolom jeli Židovi i odličnici, njih stotinu i pedeset na broju, osim onih koji su k nama dolazili iz okolnih naroda.  <span class="brojRetka" id="18">18</span>Svakoga se dana o mom trošku pripremalo jedno goveče, šest biranih ovaca i peradi; svakih deset dana donosilo se obilje vina za sve. A opet nisam nikada tražio upraviteljskog poreza na kruh, jer je narod već bio teško opterećen.</p><p class="pocetakParagrafa"> <span class="brojRetka" id="19">19</span>Spomeni se, Bože moj, za moje dobro svega što sam učinio ovome narodu!</p>