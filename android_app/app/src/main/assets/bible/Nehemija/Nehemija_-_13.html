<h4>Isključenje stranaca</h4><p class="pocetakParagrafa"> <span class="brojRetka" id="1">1</span>U ono vrijeme čitala se narodu knjiga Mojsijeva i ondje se našlo zapisano da Amonac i Moabac ne smiju nikada ući u zbor Božji,  <span class="brojRetka" id="2">2</span>jer nisu sinovima Izraelovima izašli ususret s kruhom i vodom, nego su čak najmili protiv njih Bileama da ih prokune, ali je naš Bog obratio kletvu u blagoslov.  <span class="brojRetka" id="3">3</span>Kad su čuli Zakon, isključili su iz Izraela sve strance.</p><p class="noviRedak"> <h4>Drugo Nehemijino poslanje</h4><p class="pocetakParagrafa"> <span class="brojRetka" id="4">4</span>A prije toga svećenik Elijašib, postavljen nad sobama doma Boga našega, bijaše svom rođaku Tobiji  <span class="brojRetka" id="5">5</span>uredio prostranu sobu gdje su se prije ostavljali prinosi, tamjan, posuđe, desetine žita, vina i ulja, određene za levite, pjevače i vratare, i doprinosi za svećenike.  <span class="brojRetka" id="6">6</span>U to vrijeme nisam bio u Jeruzalemu, jer sam trideset i druge godine babilonskog kralja Artakserksa otišao kralju; ali poslije nekog vremena izmolio sam u kralja  <span class="brojRetka" id="7">7</span>da se mogu vratiti u Jeruzalem. Tada doznadoh za zlo djelo što ga učini Elijašib uredivši Tobiji sobu u predvorjima doma Božjega.  <span class="brojRetka" id="8">8</span>To me veoma rasrdilo: izbacih iz sobe sav namještaj Tobijina stana  <span class="brojRetka" id="9">9</span>i naredih da se sobe očiste, zatim unesoh onamo posuđe doma Božjega, prinose i tamjan.</p><p class="pocetakParagrafa"> <span class="brojRetka" id="10">10</span>Doznadoh i to da levitima nisu davali njihovih dijelova i da su se i leviti i pjevači, određeni za službu, razbježali svaki u svoje polje.  <span class="brojRetka" id="11">11</span>I prekorih odličnike i rekoh: »Zašto je zapušten dom Božji?« Zatim skupih levite i pjevače i vratih ih k njihovim službama.  <span class="brojRetka" id="12">12</span>Tada je sva Judeja donosila u spremišta desetinu žita, vina i ulja.  <span class="brojRetka" id="13">13</span>Nad spremištima postavio sam svećenika Šelemju, književnika Sadoka i levita Pedaju, a uz njih Hanana, sina Zakura, sina Matanijina. Njih su smatrali pouzdanima; njihova je dužnost bila da dijele svojoj braći.  <span class="brojRetka" id="14">14</span>Zato, sjeti se mene, Bože moj: ne prezri mojih pobožnih djela koja učinih za dom Boga svoga i za službu u njemu.</p><p class="pocetakParagrafa"> <span class="brojRetka" id="15">15</span>U ono sam vrijeme vidio u Judeji ljude koji gaze u tijescima u dan subotnji; drugi su nosili snopove žita, tovarili na magarce vino, grožđe, smokve i svakojake terete da ih u dan subotnji unesu u Jeruzalem. I prekorih ljude što u taj dan prodaju živež.  <span class="brojRetka" id="16">16</span>A Tirci koji su živjeli u Jeruzalemu donosili su onamo ribu i svakovrsnu robu da je prodaju Židovima u subotu.  <span class="brojRetka" id="17">17</span>Prekorih judejske velikaše i rekoh im: »Kakvo to zlo djelo činite i skrnavite dan subotnji?  <span class="brojRetka" id="18">18</span>Nisu li tako činili i vaši oci te je Bog naš doveo svu ovu nesreću na nas i na ovaj grad? A zar vi želite umnažati gnjev protiv Izraela skrnaveći subotu?«  <span class="brojRetka" id="19">19</span>I zapovjedih još da uoči subote, kad se mrak spusti na jeruzalemska vrata, zatvore njihova krila i rekoh neka se ne otvaraju do poslije subote! Postavio sam nekoliko svojih momaka na vrata da se ne unosi nikakav tovar u dan subotnji.  <span class="brojRetka" id="20">20</span>Jednom su ili dvaput trgovci i prodavači svakovrsne robe proveli noć izvan Jeruzalema,  <span class="brojRetka" id="21">21</span>ali sam ih upozorio i rekao im: »Zašto provodite noć pod zidom? Ako to ponovite, dignut ću na vas ruku!« Od toga vremena nisu više dolazili u subotu.  <span class="brojRetka" id="22">22</span>Zapovjedio sam levitima da se očiste i da dođu čuvati vrata, kako bi se svetkovao dan subotnji. I za ovo se spomeni mene, Bože moj, i smiluj mi se po svome velikom milosrđu!</p><p class="pocetakParagrafa"> <span class="brojRetka" id="23">23</span>Onih sam dana vidio i Židove koji se bijahu oženili Ašdođankama, Amonkama i Moapkama.  <span class="brojRetka" id="24">24</span>Polovina njihovih sinova govorila je ašdodski ili jezikom ovoga ili onoga naroda: više nisu znali govoriti židovski.  <span class="brojRetka" id="25">25</span>Korio sam ih i proklinjao, neke sam i tukao, čupao im kose i zaklinjao ih Bogom: »Ne dajite svojih kćeri njihovim sinovima i ne uzimajte žene od njihovih kćeri za svoje sinove, a ni za sebe!  <span class="brojRetka" id="26">26</span>Nije li u tome sagriješio Salomon, kralj Izraelov? Među mnogim narodima nije bilo kralja njemu ravna. Bio je drag Bogu svome i Gospod ga je postavio kraljem nad svim Izraelom. Ali su i njega tuđinke navele na grijeh!  <span class="brojRetka" id="27">27</span>Treba li slušati kako i vi činite veliko zlo i postajete nevjerni Bogu našemu ženeći se tuđinkama?«</p><p class="pocetakParagrafa"> <span class="brojRetka" id="28">28</span>Jedan od sinova Jojade, sina velikog svećenika Elijašiba, bijaše zet Horonjaninu Sanbalatu. Njega sam otjerao od sebe.  <span class="brojRetka" id="29">29</span>Spomeni se, Bože moj, ovih ljudi, jer su oskvrnuli svećeništvo i zavjet svećenički i levitski.</p><p class="pocetakParagrafa"> <span class="brojRetka" id="30">30</span>Tako sam ih očistio od svega tuđega i opet uspostavio službe svećenika i levita dodijelivši svakome njegov posao.  <span class="brojRetka" id="31">31</span>Uredio sam i da se nose drva u određene dane i prvine.</p><p class="pocetakParagrafa">Sjeti me se, Bože moj, za moje dobro!</p></p>