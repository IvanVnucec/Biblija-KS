<p class="pocetakParagrafa"> <span class="brojRetka" id="1">1</span>Mjeseca nisana, dvadesete godine kraljevanja Artakserksova, stajalo je vino pred kraljem. Uzeh ga i ponudih kralju. Nikada pred njim nisam bio tužan.  <span class="brojRetka" id="2">2</span>Tada mi kralj reče: »Što ti je tužno lice? Nisi li možda bolestan? Nije drugo nego je tuga u tvome srcu!« Ja se veoma uplaših  <span class="brojRetka" id="3">3</span>i rekoh kralju: »Neka uvijek živi kralj! Kako mi lice ne bi bilo tužno kad je grad gdje su grobovi mojih otaca razoren, a vrata mu ognjem spaljena?«  <span class="brojRetka" id="4">4</span>Kralj me upita: »Što, dakle, želiš?«</p><p class="pocetakParagrafa">Zazvah Boga nebeskoga  <span class="brojRetka" id="5">5</span>i odgovorih kralju: »Ako je kralju po volji i ako ti je mio sluga tvoj, pusti me da odem u Judeju, u grad grobova mojih otaca, da ga obnovim.«  <span class="brojRetka" id="6">6</span>Kralj me upita pred kraljicom, koja je sjedila kraj njega: »Koliko bi trajao tvoj put? Kada ćeš se vratiti?« Pošto sam utvrdio vrijeme koje je odgovaralo kralju, pusti me da odem.</p><p class="pocetakParagrafa"> <span class="brojRetka" id="7">7</span>Još rekoh kralju: »Ako je kralju po volji, mogao bih ponijeti pisma upraviteljima s onu stranu Rijeke da me propuste do Judeje;  <span class="brojRetka" id="8">8</span>i pismo Asafu, nadgledniku kraljeve šume, da mi dadne drva za gradnju vrata na tvrđi Hrama, za gradski bedem i za kuću u kojoj ću se nastaniti.«</p><p class="pocetakParagrafa">I dade mi kralj, jer dobrostiva ruka Boga moga bijaše nada mnom.</p><p class="pocetakParagrafa"> <span class="brojRetka" id="9">9</span>I dođoh tako k upraviteljima s onu stranu Rijeke i dadoh im kraljeva pisma. A kralj posla sa mnom časnike i konjanike.</p><p class="pocetakParagrafa"> <span class="brojRetka" id="10">10</span>Kad to ču Sanbalat, Horonac, i sluga Tobija, Amonac, bî im vrlo mrsko što je došao čovjek da se zauzme za dobro Izraelaca.</p><p class="noviRedak"> <h4>Odluka o obnovi jeruzalemskog zida</h4><p class="pocetakParagrafa"> <span class="brojRetka" id="11">11</span>Stigavši u Jeruzalem, ostadoh ondje tri dana.  <span class="brojRetka" id="12">12</span>Zatim ustah noću, u pratnji nekoliko ljudi, nikomu ne povjerivši što mi je Bog moj nadahnuo da učinim za Jeruzalem; a nisam imao druge životinje osim kljuseta na kojem sam jahao.  <span class="brojRetka" id="13">13</span>Iziđoh, dakle, noću na Dolinska vrata i uputih se Zmajevskom izvoru, a zatim prema Smetlišnim vratima: razgledao sam jeruzalemski zid gdje je bio razoren i vrata koja su bila spaljena.  <span class="brojRetka" id="14">14</span>Nastavio sam put prema Izvorskim vratima i Kraljevskom ribnjaku, ali nisam našao prolaza za životinju na kojoj sam jahao.  <span class="brojRetka" id="15">15</span>Uspeo sam se zato noću uz Potok, i dalje razglédajući zid, i ponovno sam ušao na Dolinska vrata. Tako sam se vratio,  <span class="brojRetka" id="16">16</span>a da savjetnici nisu primijetili kamo sam otišao i što sam učinio. Sve do sada nisam ništa rekao Židovima: ni svećenicima, ni velikašima, ni savjetnicima, ni drugim nadstojnicima.</p><p class="pocetakParagrafa"> <span class="brojRetka" id="17">17</span>Tada im rekoh: »Vidite u kakvoj smo nevolji: Jeruzalem je u ruševinama, a vrata mu spaljena. Hajde, sagradimo jeruzalemski zid da više ne budemo izloženi ruglu.«  <span class="brojRetka" id="18">18</span>I objasnih im kako je dobrostiva ruka Boga moga bila nada mnom, a saopćih im i riječi koje mi kralj bijaše rekao. »Ustanimo«, povikaše oni, »i gradimo!« I ukrijepiše im se ruke na dobro djelo.</p><p class="pocetakParagrafa"> <span class="brojRetka" id="19">19</span>Na te vijesti počeše nam se rugati Sanbalat, Horonac, i sluga Tobija, Amonac, i Gešem, Arapin. Prezirno su nam govorili: »Što radite ovdje? Hoćete li se pobuniti protiv kralja?«  <span class="brojRetka" id="20">20</span>Ali im ja odgovorih ovim riječima: »Nebeski će nam Bog dati da uspijemo. Mi, sluge njegove, ustasmo da gradimo. A vi nemate ni dijela, ni prava, ni spomena u Jeruzalemu.«</p></p>