<h4>Pokorničko bogoslužje</h4><p class="pocetakParagrafa"> <span class="brojRetka" id="1">1</span>Dvadeset i četvrtoga dana toga mjeseca skupiše se Izraelci na post, u pokorničkim vrećama i posuti prašinom.  <span class="brojRetka" id="2">2</span>Rod se Izraelov odvojio od svih tuđinaca: pristupili su i ispovijedali svoje grijehe i bezakonja svojih otaca.  <span class="brojRetka" id="3">3</span>Stajali su, svatko na svome mjestu, i čitali knjigu Zakona Jahve, Boga svoga, četvrtinu dana; za druge su četvrtine ispovijedali svoje grijehe i klanjali se Jahvi, Bogu svome.  <span class="brojRetka" id="4">4</span>A Ješua, Bani, Kadmiel, Šebanija, Buni, Šerebja, Bani i Kenani, popevši se na poviše mjesto za levite, vapili su snažnim glasom Jahvi, Bogu svome.  <span class="brojRetka" id="5">5</span>I govorahu leviti Ješua, Kadmiel, Bani, Hašabneja, Šerebja, Hodija, Šebanija i Petahja:</p><p class="stih1">»Ustanite, blagoslivljajte Jahvu, Boga našega!</p><p class="stih1">Blagoslovljen da si, Jahve, Bože naš,</p><p class="stih1">odvijeka dovijeka!</p><p class="stih1">I neka je blagoslovljeno tvoje ime slavno,</p><p class="stih1">iznad svakog blagoslova i hvale uzvišeno.</p><p class="stih1"> <span class="brojRetka" id="6">6</span>Ti si, Jahve, Jedini!</p><p class="stih1">Ti si stvorio nebo,</p><p class="stih1">i nebesa nad nebesima,</p><p class="stih1">i vojsku njihovu,</p><p class="stih1">zemlju i sve što je na njoj,</p><p class="stih1">mora i što je u njima.</p><p class="stih1">Ti sve to oživljavaš,</p><p class="stih1">i vojske se nebeske tebi klanjaju.</p><p class="stih1"> <span class="brojRetka" id="7">7</span>Ti si, Jahve, Bog,</p><p class="stih1">koji si Abrama izabrao,</p><p class="stih1">iz Ura kaldejskoga njega izveo</p><p class="stih1">i dao mu ime Abraham.</p><p class="stih1"> <span class="brojRetka" id="8">8</span>Vjerno si srce njegovo pred sobom našao</p><p class="stih1">i Savez s njim sklopio</p><p class="stih1">da ćeš mu dati zemlju kanaansku,</p><p class="stih1">i hetitsku i amorejsku,</p><p class="stih1">i perižansku, jebusejsku i girgašansku,</p><p class="stih1">njemu i potomstvu njegovu.</p><p class="stih1">I svoja si obećanja ispunio,</p><p class="stih1">jer si pravedan.</p><p class="stih1"> <span class="brojRetka" id="9">9</span>Nevolju si otaca naših u Egiptu vidio,</p><p class="stih1">i vapaj si njihov čuo kraj Mora crvenoga.</p><p class="stih1"> <span class="brojRetka" id="10">10</span>Znacima si se i čudesima oborio na faraona</p><p class="stih1">i na sve sluge njegove,</p><p class="stih1">i na sav narod zemlje njegove;</p><p class="stih1">jer znao si kolika je bila</p><p class="stih1">protiv njih drskost njihova.</p><p class="stih1">Sebi si ime stekao koje do danas traje.</p><p class="stih1"> <span class="brojRetka" id="11">11</span>More si pred njima razdvojio:</p><p class="stih1">prešli su usred mora po suhu.</p><p class="stih1">U dubine si utopio progonitelje njihove</p><p class="stih1">kao kamen među vode silovite.</p><p class="stih1"> <span class="brojRetka" id="12">12</span>Stupom oblaka danju si ih vodio,</p><p class="stih1">a noću si stupom ognjenim</p><p class="stih1">svijetlio im po putu kojim su hodili.</p><p class="stih1"> <span class="brojRetka" id="13">13</span>Na goru si sinajsku sišao</p><p class="stih1">i s neba im govorio;</p><p class="stih1">i dao si im</p><p class="stih1">pravedne naredbe,</p><p class="stih1">čvrste zakone,</p><p class="stih1">zapovijedi izvrsne i uredbe.</p><p class="stih1"> <span class="brojRetka" id="14">14</span>Ti si im objavio svoju svetu subotu,</p><p class="stih1">zapovijedi, naredbe i Zakon si im propisao</p><p class="stih1">po glasu sluge svoga Mojsija.</p><p class="stih1"> <span class="brojRetka" id="15">15</span>S neba si ih hranio kruhom za njihove gladi,</p><p class="stih1">za njihovu si žeđ iz stijene vodu izveo.</p><p class="stih1">Ti si im zapovjedio da pođu</p><p class="stih1">zaposjesti zemlju</p><p class="stih1">za koju si se zakleo</p><p class="stih1">da ćeš im dati.</p><p class="stih1"> <span class="brojRetka" id="16">16</span>Ali se oni i oci naši uzjoguniše,</p><p class="stih1">vratove ukrutiše</p><p class="stih1">i zapovijedi tvojih nisu slušali.</p><p class="stih1"> <span class="brojRetka" id="17">17</span>Poslušnost su odbili,</p><p class="stih1">zaboravili čudesa</p><p class="stih1">što si ih za njih učinio;</p><p class="stih1">ukrutili su vratove, a u glavu uvrtjeli</p><p class="stih1">da u ropstvo se svoje vrate, u Egipat.</p><p class="stih1">Ali ti si Bog praštanja,</p><p class="stih1">milosrdan i blag,</p><p class="stih1">na gnjev si spor, a u milosrđu velik:</p><p class="stih1">i nisi ih ostavio!</p><p class="stih1"> <span class="brojRetka" id="18">18</span>Čak su načinili tele saliveno,</p><p class="stih1">‘To bog je tvoj’, rekoše,</p><p class="stih1">‘koji te izveo iz Egipta!’</p><p class="stih1">I teško su hulili,</p><p class="stih1"> <span class="brojRetka" id="19">19</span>a ti u beskrajnom milosrđu</p><p class="stih1">nisi ih napuštao u pustinji:</p><p class="stih1">stup se oblaka nije pred njima skrivao,</p><p class="stih1">danju ih je putem vodio,</p><p class="stih1">a stup je plameni noću</p><p class="stih1">pred njima svijetlio putem</p><p class="stih1">kojim su hodili.</p><p class="stih1"> <span class="brojRetka" id="20">20</span>Dao si im svoga duha dobrog</p><p class="stih1">da ih naučiš mudrosti,</p><p class="stih1">mane svoje nisi uskratio njihovim ustima,</p><p class="stih1">i u žeđi si im vode pružio.</p><p class="stih1"> <span class="brojRetka" id="21">21</span>Četrdeset godina krijepio si ih u pustinji:</p><p class="stih1">ništa im nije nedostajalo,</p><p class="stih1">niti im se odijelo deralo,</p><p class="stih1">niti su im noge oticale.</p><p class="stih1"> <span class="brojRetka" id="22">22</span>I dao si im kraljevstva i narode</p><p class="stih1">i razdijelio ih granicama:</p><p class="stih1">zaposjeli su zemlju Sihona, kralja hešbonskoga,</p><p class="stih1">i zemlju Oga, kralja bašanskoga.</p><p class="stih1"> <span class="brojRetka" id="23">23</span>I sinove si im umnožio</p><p class="stih1">kao zvijezde nebeske,</p><p class="stih1">i u zemlju si ih doveo</p><p class="stih1">za koju si rekao njihovim ocima</p><p class="stih1">da će ući u nju i zaposjesti je.</p><p class="stih1"> <span class="brojRetka" id="24">24</span>Sinovi su ušli i pokorili zemlju,</p><p class="stih1">a ti si pred njima svladao</p><p class="stih1">stanovnike zemlje, Kanaance,</p><p class="stih1">i predao si u ruke njihove</p><p class="stih1">kraljeve i narode zemlje</p><p class="stih1">da rade s njima što ih je volja;</p><p class="stih1"> <span class="brojRetka" id="25">25</span>osvojili su gradove tvrde</p><p class="stih1">i zemlju plodnu</p><p class="stih1">i naslijedili kuće</p><p class="stih1">pune svakog dobra,</p><p class="stih1">isklesane zdence, vinograde, maslinike</p><p class="stih1">i mnogo plodnog drveća:</p><p class="stih1">jeli su, sitili se i debljali</p><p class="stih1">i uživali u velikoj dobroti tvojoj.</p><p class="stih1"> <span class="brojRetka" id="26">26</span>Ali su se bunili i odvrgli tebe,</p><p class="stih1">i Zakon su tvoj bacili za leđa,</p><p class="stih1">ubijali su proroke, koji su ih obraćali</p><p class="stih1">da se tebi vrate,</p><p class="stih1">i grdno su hulili.</p><p class="stih1"> <span class="brojRetka" id="27">27</span>U ruke si ih tada predao osvajačima,</p><p class="stih1">koji su ih tlačili.</p><p class="stih1">A u vrijeme muke svoje tebi su vapili</p><p class="stih1">i ti si ih s neba uslišio</p><p class="stih1">i u velikoj dobroti svojoj slao si im</p><p class="stih1">izbavitelje, koji su ih iz ruku tlačitelja njihovih izbavljali.</p><p class="stih1"> <span class="brojRetka" id="28">28</span>Ali čim bi se smirili,</p><p class="stih1">opet su pred tobom zlo činili,</p><p class="stih1">a ti si ih puštao</p><p class="stih1">u ruke neprijatelja njihovih,</p><p class="stih1">koji su ih mučili.</p><p class="stih1">I opet su k tebi vapili</p><p class="stih1">i ti si ih s neba uslišio:</p><p class="stih1">u milosrđu svojem mnogo si ih puta izbavio.</p><p class="stih1"> <span class="brojRetka" id="29">29</span>Ti si ih opominjao da se vrate tvome Zakonu:</p><p class="stih1">ali se oni uzjoguniše,</p><p class="stih1">nepokorni tvojim zapovijedima;</p><p class="stih1">griješili su protiv naredaba tvojih,</p><p class="stih1">a čovjek živi kad ih obdržava.</p><p class="stih1">Leđa su izvlačili,</p><p class="stih1">šije ukrućivali i nisu slušali.</p><p class="stih1"> <span class="brojRetka" id="30">30</span>Mnogo si godina bio strpljiv s njima</p><p class="stih1">i svojim si ih duhom opominjao</p><p class="stih1">po službi svojih proroka;</p><p class="stih1">no nisu slušali.</p><p class="stih1">Tada si ih predao u ruke naroda zemaljskih.</p><p class="stih1"> <span class="brojRetka" id="31">31</span>U velikom milosrđu svojem</p><p class="stih1">ti ih nisi uništio,</p><p class="stih1">ni ostavio ih nisi,</p><p class="stih1">jer si ti Bog milostiv</p><p class="stih1">i pun samilosti.</p><p class="stih1"> <span class="brojRetka" id="32">32</span>A sada, o Bože naš,</p><p class="stih1">veliki Bože, jaki i strašni,</p><p class="stih1">koji čuvaš Savez i dobrohotnost,</p><p class="stih1">neka ne bude pred licem tvojim</p><p class="stih1">neznatna sva ova nevolja</p><p class="stih1">koja je snašla nas,</p><p class="stih1">kraljeve naše i knezove,</p><p class="stih1">svećenike i proroke naše,</p><p class="stih1">očeve naše i sav narod tvoj</p><p class="stih1">od vremena asirskih kraljeva pa do danas.</p><p class="stih1"> <span class="brojRetka" id="33">33</span>Ti si pravedan</p><p class="stih1">u svemu što nas je snašlo,</p><p class="stih1">jer si ti pokazao vjernost,</p><p class="stih1">a mi zloću svoju.</p><p class="stih1"> <span class="brojRetka" id="34">34</span>Kraljevi naši i knezovi,</p><p class="stih1">svećenici i oci naši</p><p class="stih1">nisu vršili Zakona tvoga,</p><p class="stih1">nisu osluškivali naredaba tvojih i opomena</p><p class="stih1">koje si im davao.</p><p class="stih1"> <span class="brojRetka" id="35">35</span>Premda su bili u svom kraljevstvu,</p><p class="stih1">u velikim dobrima koja si im činio,</p><p class="stih1">u prostranoj i plodnoj zemlji</p><p class="stih1">koju si im dao,</p><p class="stih1">oni ti nisu služili</p><p class="stih1">i od svojih zlih djela nisu se odvraćali.</p><p class="stih1"> <span class="brojRetka" id="36">36</span>Mi smo danas, evo, robovi</p><p class="stih1">i u zemlji koju si bio dao ocima našim</p><p class="stih1">da uživaju njene plodove i njena dobra,</p><p class="stih1">evo u njoj mi robujemo.</p><p class="stih1"> <span class="brojRetka" id="37">37</span>Njeni obilni prihodi idu kraljevima</p><p class="stih1">koje si nam postavio zbog grijeha naših,</p><p class="stih1">i gospodare oni po volji svojoj</p><p class="stih1">tjelesima našim i stokom našom.</p><p class="stih1">Ah, u velikoj smo nevolji!«</p>