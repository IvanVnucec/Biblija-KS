<h4>Uvod</h4><p class="pocetakParagrafa"> <span class="brojRetka" id="1">1</span>Riječ Jahvina upućena Sefaniji, sinu Kušija, sina Gedalijina, sina Amarjina, sina Ezekijina, u vrijeme Jošije, sina Amonova, kralja judejskoga.</p><h2>I. DAN JAHVIN U JUDI</h2><h4>Svemirski događaji</h4><p class="stih1"> <span class="brojRetka" id="2">2</span>»Da, sve ću zbrisati s lica zemlje« –</p><p class="stih2">riječ je Jahvina!</p><p class="stih1"> <span class="brojRetka" id="3">3</span>»Izbrisat ću ljude i zvijeri,</p><p class="stih2">ptice nebeske i ribe morske,</p><p class="stih1">učinit ću da padnu bezbožnici,</p><p class="stih2">istrijebit ću ljude s lica zemlje« –</p><p class="stih2">riječ je Jahvina!</p><h4>Protiv štovanja stranih bogova</h4><p class="stih1"> <span class="brojRetka" id="4">4</span>»Podignut ću ruku na Judu</p><p class="stih2">i na sve stanovnike Jeruzalema</p><p class="stih1">i istrijebit ću iz ovoga mjesta</p><p class="stih2">ostatak Baalov,</p><p class="stih2">ime služitelja idolskih sa svećenicima njegovim;</p><p class="stih1"> <span class="brojRetka" id="5">5</span>one koji se klanjaju na krovovima</p><p class="stih2">vojsci nebeskoj,</p><p class="stih1">one koji se klanjaju pred Jahvom</p><p class="stih2">a zaklinju se Milkomom;</p><p class="stih1"> <span class="brojRetka" id="6">6</span>one koji su se odmetnuli od Jahve,</p><p class="stih2">koji ne traže Jahvu</p><p class="stih2">i nimalo za nj ne mare.«</p><p class="noviRedak"> </p><p class="stih1"> <span class="brojRetka" id="7">7</span>Tišina pred Jahvom Gospodom,</p><p class="stih2">jer je dan Jahvin blizu!</p><p class="stih1">Da, Jahve je prigotovio žrtvu,</p><p class="stih2">posvetio je svoje uzvanike.</p><h4>Protiv dvorskih dostojanstvenika</h4><p class="stih1"> <span class="brojRetka" id="8">8</span>»U dan žrtve Jahvine,</p><p class="stih2">kaznit ću knezove,</p><p class="stih2">sinove kraljeve,</p><p class="stih1">i sve koji se oblače</p><p class="stih2">na način tuđinski.</p><p class="stih1"> <span class="brojRetka" id="9">9</span>Kaznit ću u taj dan</p><p class="stih2">sve koji preko praga poskakuju,</p><p class="stih1">koji dom Gospodara svojega pune</p><p class="stih2">nasiljem i prijevarom.«</p><h4>Protiv jeruzalemskih trgovaca</h4><p class="stih1"> <span class="brojRetka" id="10">10</span>»U onaj dan« – riječ je Jahvina –</p><p class="stih2">»vapaj će se podići od Ribljih vrata,</p><p class="stih1">urlici iz novog dijela grada,</p><p class="stih2">silna lomljavina s brežuljaka.</p><p class="stih1"> <span class="brojRetka" id="11">11</span>Kukajte, stanovnici makteški,</p><p class="stih2">jer je satrt sav narod kanaanski,</p><p class="stih2">zbrisani su svi mjerači srebra.«</p><h4>Protiv nevjernikâ</h4><p class="stih1"> <span class="brojRetka" id="12">12</span>»I u to vrijeme</p><p class="stih2">pretražit ću Jeruzalem sa zubljama</p><p class="stih1">i pohodit ću kaznom ljude</p><p class="stih2">koji miruju na svojoj vinskoj droždini</p><p class="stih1">i u svom srcu govore:</p><p class="stih2">‘Jahve ne može učiniti</p><p class="stih2">ni dobro ni zlo.’«</p><p class="noviRedak"> </p><p class="stih1"> <span class="brojRetka" id="13">13</span>Blago njihovo bit će prepušteno pljački,</p><p class="stih2">njihove kuće pustošenju.</p><p class="stih1">Oni su gradili kuće –</p><p class="stih2">neće u njima stanovati;</p><p class="stih1">sadili su vinograde –</p><p class="stih2">iz njih vina neće piti.</p><h4>Dan Jahvin</h4><p class="stih1"> <span class="brojRetka" id="14">14</span>Blizu je dan Jahvin, veliki!</p><p class="stih2">Blizu je i žurno dolazi!</p><p class="stih1">Gorak je glas dana Jahvina:</p><p class="stih2">tada će i junak zajaukati.</p><p class="noviRedak"> </p><p class="stih1"> <span class="brojRetka" id="15">15</span>Dan gnjeva, onaj dan!</p><p class="stih2">Dan tjeskobe i nevolje!</p><p class="stih1">Dan užasa i pustošenja!</p><p class="stih2">Dan pomrčine i naoblake!</p><p class="stih2">Dan tmina i magluština!</p><p class="stih1"> <span class="brojRetka" id="16">16</span>Dan trubljavine i bojne vike</p><p class="stih2">na gradove utvrđene</p><p class="stih2">i na visoka kruništa.</p><p class="noviRedak"> </p><p class="stih1"> <span class="brojRetka" id="17">17</span>»Prepustit ću ljude nevoljama</p><p class="stih2">i vrludat će kao slijepci</p><p class="stih2">(jer su protiv Jahve sagriješili),</p><p class="stih1">krv će se njihova prosuti kao prašina,</p><p class="stih2">njihova trupla bit će bačena kao smeće.</p><p class="stih1"> <span class="brojRetka" id="18">18</span>Ni njihovo srebro ni njihovo zlato</p><p class="stih2">neće ih spasiti.«</p><p class="stih1">U dan gnjeva Jahvina</p><p class="stih2">oganj njegove revnosti</p><p class="stih2">svu će zemlju sažeći.</p><p class="stih1">Jer on će uništiti, zatrti</p><p class="stih2">sve stanovnike zemlje.</p>