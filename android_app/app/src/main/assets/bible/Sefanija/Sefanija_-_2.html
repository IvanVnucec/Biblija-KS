<h4>Poziv na obraćenje</h4><p class="pocetakParagrafa"> <span class="brojRetka" id="1">1</span>Saberite se, skupite,</p><p class="stih2">narode bestidni</p><p class="stih1"> <span class="brojRetka" id="2">2</span>prije nego budete izgnani</p><p class="stih2">kao pljeva koja se u dan rasprši,</p><p class="stih1">prije nego stigne na vas</p><p class="stih2">plamen i gnjev Jahvin,</p><p class="stih1">prije nego stigne na vas</p><p class="stih2">dan gnjeva Jahvina.</p><p class="stih1"> <span class="brojRetka" id="3">3</span>Tražite Jahvu,</p><p class="stih2">svi skromni na zemlji,</p><p class="stih2">svi koji izvršavate odredbe njegove!</p><p class="stih1">Tražite pravdu,</p><p class="stih2">tražite poniznost:</p><p class="stih1">vi ćete možda biti zaštićeni</p><p class="stih2">u dan gnjeva Jahvina.</p><h2>II. PROTIV NARODÂ</h2><h4>Neprijatelj na zapadu: Filistejci</h4><p class="stih1"> <span class="brojRetka" id="4">4</span>Da, Gaza će postati pustinja,</p><p class="stih2">Aškelon pustoš.</p><p class="stih1">Ašdod u puklo podne bit će izgnan,</p><p class="stih2">Ekron iz temelja iščupan.</p><p class="stih1"> <span class="brojRetka" id="5">5</span>Teško stanovnicima obale morske,</p><p class="stih2">narodu kretskome!</p><p class="stih1">Evo riječi Jahvine protivu vas:</p><p class="stih2">»Ja ću te poniziti, zemljo Filistejaca,</p><p class="stih1">uništit ću te,</p><p class="stih2">istrijebit ću sve tvoje stanovnike!</p><p class="stih1"> <span class="brojRetka" id="6">6</span>I postat ćeš ispaša,</p><p class="stih2">pasište pastirsko</p><p class="stih2">i ograda za stado.«</p><p class="stih1"> <span class="brojRetka" id="7">7</span>I taj kraj pripast će u dio</p><p class="stih2">ostatku doma Judina;</p><p class="stih1">tu će oni izvoditi blago na pašu;</p><p class="stih2">uvečer se odmarati u kućama aškelonskim,</p><p class="stih1">jer će ih pohoditi Jahve, Bog njihov,</p><p class="stih2">i on će promijeniti sudbinu njihovu.</p><h4>Neprijatelj na istoku: Moab i Amon</h4><p class="stih1"> <span class="brojRetka" id="8">8</span>»Čuo sam uvredu Moabovu</p><p class="stih2">i podrugivanja sinova Amonovih</p><p class="stih1">kad su vrijeđali moj narod</p><p class="stih2">i ponosili se zemljištem svojim.</p><p class="stih1"> <span class="brojRetka" id="9">9</span>Zato, života mi moga!« –</p><p class="stih2">riječ je Jahve nad vojskama, Boga Izraelova:</p><p class="stih1">»Moab će postati kao Sodoma</p><p class="stih2">i sinovi Amonovi kao Gomora:</p><p class="stih1">polje obraslo koprivom, hrpa soli,</p><p class="stih2">pustoš dovijeka.</p><p class="stih1">Ostatak moga naroda oplijenit će ih,</p><p class="stih2">preostatak moga naroda zaposjest će ih.«</p><p class="stih1"> <span class="brojRetka" id="10">10</span>To će biti cijena za njihovu oholost</p><p class="stih2">jer su se uznosili i rugali</p><p class="stih2">narodu Jahve nad vojskama.</p><p class="stih1"> <span class="brojRetka" id="11">11</span>Za njih će Jahve biti strašan:</p><p class="stih2">kad uništi sve bogove zemaljske,</p><p class="stih1">pred njim će se pokloniti</p><p class="stih2">– svaki na svojoj zemlji –</p><p class="stih2">svi otoci narodâ.</p><h4>Neprijatelj na jugu: Etiopija</h4><p class="stih1"> <span class="brojRetka" id="12">12</span>»I vi, Etiopljani:</p><p class="stih2">Vi ćete biti probijeni mojim mačem.«</p><h4>Neprijatelj na sjeveru: Asirija</h4><p class="stih1"> <span class="brojRetka" id="13">13</span>Zatim će svoju ruku dići protiv sjevera</p><p class="stih2">i razrušit će zemlju asirsku,</p><p class="stih1">od Ninive će pustoš učiniti,</p><p class="stih2">suhu pustoš kao pustinja.</p><p class="stih1"> <span class="brojRetka" id="14">14</span>Usred nje će stado ležati,</p><p class="stih2">zvijeri svakojake;</p><p class="stih1">čaplje i pelikani</p><p class="stih2">počivat će noću na glavicama stupova,</p><p class="stih1">sova će hukati na prozoru,</p><p class="stih2">gavran graktati na pragu.</p><p class="stih1"> <span class="brojRetka" id="15">15</span>To li je veseli grad</p><p class="stih2">koji je stolovao u miru,</p><p class="stih1">koji je u svom srcu govorio:</p><p class="stih2">»Ja, i jedino ja!«</p><p class="stih1">Gledaj! Postade razvalina,</p><p class="stih2">brlog zvjerinji!</p><p class="stih1">Svi koji pokraj njega prolaze</p><p class="stih2">zvižde i mašu rukama.</p>