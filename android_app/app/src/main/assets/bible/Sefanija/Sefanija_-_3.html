<h2>III. PROTIV JERUZALEMA</h2><h4>Protiv upraviteljâ narodâ</h4><p class="pocetakParagrafa"> <span class="brojRetka" id="1">1</span>Teško nepokornom, okaljanom, </p><p class="stih2">nasilničkom gradu!</p><p class="stih1"> <span class="brojRetka" id="2">2</span>On nikada nije čuo poziva,</p><p class="stih2">nikada nije prihvatio pouku;</p><p class="stih1">Jahvi on se nikada nije povjerio;</p><p class="stih2">svome Bogu nije se nikada približio.</p><p class="stih1"> <span class="brojRetka" id="3">3</span>Njegovi su knezovi usred njega –</p><p class="stih2">lavovi koji riču;</p><p class="stih1">njegovi su suci – vuci večernji</p><p class="stih2">koji do jutra nisu kosti glodali;</p><p class="stih1"> <span class="brojRetka" id="4">4</span>proroci su njegovi – razmetljivci,</p><p class="stih2">puki lažljivci,</p><p class="stih1">svećenici njegovi skvrne svetište,</p><p class="stih2">krše Zakon.</p><p class="stih1"> <span class="brojRetka" id="5">5</span>Usred njega, Jahve je pravedan –</p><p class="stih2">on ne čini nepravde;</p><p class="stih1">svako jutro iznosi svoju pravicu,</p><p class="stih2">u praskozorje ne izostaje;</p><p class="stih2">ali bezbožnik srama ne poznaje.</p><h4>Neka se nauče od narodâ</h4><p class="stih1"> <span class="brojRetka" id="6">6</span>»Uništio sam narode,</p><p class="stih2">razorena su kruništa kula njihovih,</p><p class="stih1">poharao sam njihove ulice:</p><p class="stih2">nema više prolaznika!</p><p class="stih1">Razoreni su njihovi gradovi:</p><p class="stih2">nema ljudi, nema stanovnika!</p><p class="stih1"> <span class="brojRetka" id="7">7</span>Govorio sam:</p><p class="stih2">‘Ti ćeš se mene ipak bojati,</p><p class="stih2">prigrlit ćeš pouku;</p><p class="stih1">u njihovim očima ne mogu nestati</p><p class="stih2">toliki moji pohodi.’</p><p class="stih1">Ali ne! – oni su žurno pokvarili</p><p class="stih2">sva djela svoja.</p><p class="noviRedak"> </p><p class="stih1"> <span class="brojRetka" id="8">8</span>Zato mene čekajte« – riječ je Jahvina –</p><p class="stih2">»do dana kad ustanem kao tužilac;</p><p class="stih1">jer ja sam odredio da se sakupe narodi,</p><p class="stih2">da se saberu kraljevstva,</p><p class="stih1">da na vas gnjev svoj izlijem, </p><p class="stih2">svu gorčinu svoje srdžbe:</p><p class="stih1">u vatri moje ljubomore</p><p class="stih2">bit će sva zemlja sažgana.«</p><h2>IV. OBEĆANJA</h2><h4>Obraćenje pogana</h4><p class="stih1"> <span class="brojRetka" id="9">9</span>»Dat ću narodima čiste usne,</p><p class="stih2">da svi mogu zazivati ime Jahvino</p><p class="stih2">i služiti mu jednodušno.</p><p class="stih1"> <span class="brojRetka" id="10">10</span>S druge obale rijeka etiopskih</p><p class="stih2">prinosit će mi žrtvene darove moji štovaoci.«</p><h4>Skromni ostatak Izraelov</h4><p class="stih1"> <span class="brojRetka" id="11">11</span>»U onaj dan</p><p class="stih2">nećeš se sramiti svih svojih nedjela</p><p class="stih2">koja si protiv mene počinio,</p><p class="stih1">jer ću ukloniti iz tebe</p><p class="stih2">tvoje ohole hvalisavce;</p><p class="stih1">i nećeš se više šepiriti</p><p class="stih2">na svetoj gori mojoj,</p><p class="stih1"> <span class="brojRetka" id="12">12</span>jer ću pustiti da u tebi opstane</p><p class="stih2">samo skroman i čedan narod,</p><p class="stih1">i u imenu Jahvinu tražit će okrilje</p><p class="stih2"> <span class="brojRetka" id="13">13</span>ostatak Izraelov.</p><p class="stih1">Oni neće više činiti nepravdu,</p><p class="stih2">neće više govoriti laži;</p><p class="stih1">u njihovim ustima neće se više naći</p><p class="stih2">jezik prijevarni.</p><p class="stih1">Moći će pâsti i odmarati se,</p><p class="stih2">i nitko im neće smetati.«</p><h4>Psalam o radosti Siona</h4><p class="stih1"> <span class="brojRetka" id="14">14</span>Klikći od radosti, Kćeri sionska,</p><p class="stih2">viči od veselja, Izraele!</p><p class="stih1">Veseli se i raduj se iz sveg srca,</p><p class="stih2">Kćeri jeruzalemska!</p><p class="stih1"> <span class="brojRetka" id="15">15</span>Jahve te riješio tvoje osude,</p><p class="stih2">neprijatelje tvoje uklonio!</p><p class="stih1">Jahve, kralj Izraelov, u sredini je tvojoj!</p><p class="stih2">Ne boj se više zla!</p><p class="noviRedak"> </p><p class="stih1"> <span class="brojRetka" id="16">16</span>U onaj dan</p><p class="stih2">reći će se Jeruzalemu:</p><p class="stih1">»Ne boj se, Sione!</p><p class="stih2">Neka ti ne klonu ruke!</p><p class="stih1"> <span class="brojRetka" id="17">17</span>Jahve, Bog tvoj, u sredini je tvojoj,</p><p class="stih2">silni spasitelj!</p><p class="stih1">On će se radovati tebi pun veselja,</p><p class="stih2">obnovit će ti svoju ljubav,</p><p class="stih1">kliktat će nad tobom radosno</p><p class="stih2"> <span class="brojRetka" id="18">18</span>kao u dan svečani.</p><p class="stih1">Odvratio sam od tebe nevolju</p><p class="stih2">da na sebi više ne nosiš sramotu.</p><p class="stih1"> <span class="brojRetka" id="19">19</span>Evo svladavam</p><p class="stih2">sve tvoje tlačitelje.</p><p class="stih1">U ono vrijeme</p><p class="stih2">izbavit ću sve hrome,</p><p class="stih2">sabrat ću prognane,</p><p class="stih1">pribavit’ im hvalu i diku</p><p class="stih2">po svoj zemlji</p><p class="stih2">gdje ih sramota bijaše dopala.</p><p class="stih1"> <span class="brojRetka" id="20">20</span>U ono vrijeme ja ću vas dovesti,</p><p class="stih2">u ono vrijeme ja ću vas sabrati!</p><p class="stih1">Tada ću vam dati hvalu i diku</p><p class="stih2">među narodima zemlje,</p><p class="stih1">kad okrenem vašu sudbinu</p><p class="stih2">pred vašim očima« –</p><p class="stih2">govori Jahve.</p>