<h2>IV. ISUSOVO DJELOVANJE U JERUZALEMU</h2><h4>Mesijanski ulazak u Jeruzalem</h4><p class="pocetakParagrafa"> <span class="brojRetka" id="1">1</span>Kad se približe Jeruzalemu, Betfagi i Betaniji, do Maslinske gore, pošalje dva učenika  <span class="brojRetka" id="2">2</span>i kaže im: »Hajdete u selo pred vama. Čim u nj uđete, naći ćete privezano magare koje još nitko nije zajahao. Odriješite ga i vodite.  <span class="brojRetka" id="3">3</span>Ako vam tko reče: ‘Što to radite?’ recite: ‘Gospodinu treba’, i odmah će ga ipak ovamo pustiti.«</p><p class="pocetakParagrafa"> <span class="brojRetka" id="4">4</span>Otiđoše i nađoše magare privezano uz vrata vani na cesti i odriješe ga.  <span class="brojRetka" id="5">5</span>A neki od nazočnih upitaše: »Što radite? Što driješite magare?«  <span class="brojRetka" id="6">6</span>Oni im odvrate kako im reče Isus. I pustiše ih.  <span class="brojRetka" id="7">7</span>I dovedu magare Isusu, prebace preko njega svoje haljine i on zajaha na nj.  <span class="brojRetka" id="8">8</span>Mnogi prostriješe svoje haljine po putu, a drugi narezaše zelenih grana po poljima.  <span class="brojRetka" id="9">9</span>I oni pred njim i oni za njim klicahu: »Hosana! Blagoslovljen Onaj koji dolazi u ime Gospodnje! <span class="brojRetka" id="10">10</span>Blagoslovljeno kraljevstvo oca našega Davida koji dolazi! Hosana u visinama!«</p><p class="pocetakParagrafa"> <span class="brojRetka" id="11">11</span>I uđe u Jeruzalem, u Hram. I sve uokolo razgleda, pa kako već bijaše kasno, pođe s dvanaestoricom u Betaniju.</p><p class="noviRedak"> <h4>Neplodna smokva</h4><p class="pocetakParagrafa"> <span class="brojRetka" id="12">12</span>Sutradan su izlazili iz Betanije, a on ogladnje.  <span class="brojRetka" id="13">13</span>Ugleda izdaleka lisnatu smokvu i priđe ne bi li na njoj što našao. Ali došavši bliže, ne nađe ništa osim lišća jer ne bijaše vrijeme smokvama.  <span class="brojRetka" id="14">14</span>Tada reče smokvi: »Nitko nikada više ne jeo s tebe!« Čuli su to njegovi učenici.</p><p class="noviRedak"> <h4>Izgon trgovaca iz Hrama</h4><p class="pocetakParagrafa"> <span class="brojRetka" id="15">15</span>Stignu tako u Jeruzalem. On uđe u Hram i stane izgoniti one koji su prodavali i kupovali u Hramu. Mjenjačima isprevrta stolove i prodavačima golubova klupe.  <span class="brojRetka" id="16">16</span>I ne dopusti da itko išta pronese kroz Hram.  <span class="brojRetka" id="17">17</span>Učio ih je i govorio: »Nije li pisano: Dom će se moj zvati Dom molitve za sve narode? A vi od njega načinili pećinu razbojničku!«</p><p class="pocetakParagrafa"> <span class="brojRetka" id="18">18</span>Kada su za to dočuli glavari svećenički i pismoznanci, tražili su kako da ga pogube. Uistinu, bojahu ga se jer je sav narod bio očaran njegovim naukom.  <span class="brojRetka" id="19">19</span>A kad se uvečerilo, izlazili su iz grada.</p><p class="noviRedak"> <h4>Osušena smokva. Vjera i molitva</h4><p class="pocetakParagrafa"> <span class="brojRetka" id="20">20</span>Kad su ujutro prolazili mimo one smokve, opaze da je usahla do korijena.  <span class="brojRetka" id="21">21</span>Petar se prisjeti pa će Isusu: »Učitelju, pogledaj! Smokva koju si prokleo usahnu.«</p><p class="pocetakParagrafa"> <span class="brojRetka" id="22">22</span>Isus im odvrati: »Imajte vjeru Božju.  <span class="brojRetka" id="23">23</span>Zaista, kažem vam, rekne li tko ovoj gori: ‘Digni se i baci u more!’ i u srcu svome ne posumnja, nego vjeruje da će se dogoditi to što kaže – doista, bit će mu!  <span class="brojRetka" id="24">24</span>Stoga vam kažem: Sve što god zamolite i zaištete, vjerujte da ste postigli i bit će vam!  <span class="brojRetka" id="25">25</span>No kad ustanete na molitvu, otpustite ako što imate protiv koga da i vama Otac vaš, koji je na nebesima, otpusti vaše prijestupke.«</p><p class="noviRedak"> <h4>Odakle Isusu vlast?</h4><p class="pocetakParagrafa"> <span class="brojRetka" id="27">27</span>I dođu opet u Jeruzalem. Dok je obilazio Hramom, dođu k njemu glavari svećenički, pismoznanci i starješine.  <span class="brojRetka" id="28">28</span>I govorahu mu: »Kojom vlašću to činiš? Ili tko ti dade tu vlast da to činiš?«  <span class="brojRetka" id="29">29</span>A Isus im reče: »Jedno ću vas upitati. Odgovorite mi pa ću vam kazati kojom vlašću ovo činim.  <span class="brojRetka" id="30">30</span>Krst Ivanov bijaše li od Neba ili od ljudi? Odgovorite mi!«  <span class="brojRetka" id="31">31</span>A oni umovahu među sobom: »Reknemo li ‘od Neba’, odvratit će ‘Zašto mu dakle ne povjerovaste?’  <span class="brojRetka" id="32">32</span>Nego, da reknemo ‘od ljudi’?« – Bojahu se mnoštva. Ta svi Ivana smatrahu doista prorokom.  <span class="brojRetka" id="33">33</span>I odgovore Isusu: »Ne znamo.« A Isus će im: »Ni ja vama neću kazati kojom vlašću ovo činim.«</p></p></p></p></p>