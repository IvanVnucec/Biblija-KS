<h4>Vinogradari ubojice</h4><p class="pocetakParagrafa"> <span class="brojRetka" id="1">1</span>I uze im zboriti u prispodobama: »Čovjek vinograd posadi, ogradom ogradi, iskopa tijesak i kulu podiže pa ga iznajmi vinogradarima i otputova.  <span class="brojRetka" id="2">2</span>I u svoje vrijeme posla vinogradarima slugu da od njih uzme dio uroda vinogradarskoga.  <span class="brojRetka" id="3">3</span>A oni ga pograbiše, istukoše i otposlaše praznih ruku.  <span class="brojRetka" id="4">4</span>I opet posla k njima drugog slugu: i njemu razbiše glavu i izružiše ga.  <span class="brojRetka" id="5">5</span>Trećega također posla: njega ubiše. Tako i mnoge druge: jedne istukoše, druge pobiše.«</p><p class="pocetakParagrafa"> <span class="brojRetka" id="6">6</span>»Još jednoga imaše, sina ljubljenoga. Njega naposljetku posla k njima misleći: ‘Poštovat će sina moga.’  <span class="brojRetka" id="7">7</span>Ali ti vinogradari među sobom rekoše: ‘Ovo je baštinik! Hajde da ga ubijemo i baština će biti naša.’  <span class="brojRetka" id="8">8</span>I pograbe ga, ubiju i izbace iz vinograda.«</p><p class="pocetakParagrafa"> <span class="brojRetka" id="9">9</span>»Što li će učiniti gospodar vinograda? Doći će i pobiti te vinogradare i dati vinograd drugima.</p><p class="noviRedak"> </p><p class="stih1"> <span class="brojRetka" id="10">10</span>Niste li čitali ovo Pismo:</p><p class="stih1">Kamen što ga odbaciše graditelji</p><p class="stih2">postade kamen zaglavni.</p><p class="stih1"> <span class="brojRetka" id="11">11</span>Gospodnje je to djelo –</p><p class="stih2">kakvo čudo u očima našim!«</p><p class="noviRedak"> </p><p class="pocetakParagrafa"> <span class="brojRetka" id="12">12</span>I tražili su da ga uhvate, ali se pobojaše mnoštva. Razumješe da je protiv njih izrekao prispodobu pa ga ostave i odu.</p><p class="noviRedak"> <h4>Porez caru</h4><p class="pocetakParagrafa"> <span class="brojRetka" id="13">13</span>I pošalju k njemu neke od farizeja i herodovaca da ga uhvate u riječi.  <span class="brojRetka" id="14">14</span>Oni dođu i kažu mu: »Učitelju, znamo da si istinit i ne mariš tko je tko jer nisi pristran, nego po istini učiš putu Božjemu. Je li dopušteno dati porez caru ili nije? Da damo ili da ne damo?«  <span class="brojRetka" id="15">15</span>A on im reče prozirući njihovo licemjerje: »Što me iskušavate? Donesite mi denar da vidim!«  <span class="brojRetka" id="16">16</span>Oni doniješe. I reče im: »Čija je ovo slika i natpis?« A oni će mu: »Carev.«  <span class="brojRetka" id="17">17</span>A Isus im reče: »Caru podajte carevo, a Bogu Božje!« I divili su mu se.</p><p class="noviRedak"> <h4>Uskrsnuće mrtvih</h4><p class="pocetakParagrafa"> <span class="brojRetka" id="18">18</span>Dođu k njemu saduceji, koji vele da nema uskrsnuća, i upitaju ga:  <span class="brojRetka" id="19">19</span>»Učitelju, Mojsije nam napisa: Umre li čiji brat i ostavi ženu, a ne ostavi djeteta, neka njegov brat uzme tu ženu te podigne porod bratu svomu. <span class="brojRetka" id="20">20</span>Sedmorica braće bijahu. Prvi uze ženu i umrije ne ostavivši poroda.  <span class="brojRetka" id="21">21</span>I drugi je uze te umrije ne ostavivši poroda. I treći jednako tako.  <span class="brojRetka" id="22">22</span>I sedmorica ne ostaviše poroda. Najposlije i žena umrije.  <span class="brojRetka" id="23">23</span>Komu će biti žena o uskrsnuću, kad uskrsnu? Jer sedmorica su je imala za ženu.«</p><p class="pocetakParagrafa"> <span class="brojRetka" id="24">24</span>Reče im Isus: »Niste li u zabludi zbog toga što ne razumijete Pisama ni sile Božje?  <span class="brojRetka" id="25">25</span>Ta kad od mrtvih ustaju, niti se žene niti udavaju, nego su kao anđeli na nebesima.  <span class="brojRetka" id="26">26</span>A što se tiče mrtvih, da ustaju, niste li čitali u knjizi Mojsijevoj ono o grmu, kako Mojsiju reče Bog: Ja sam Bog Abrahamov i Bog Izakov i Bog Jakovljev? <span class="brojRetka" id="27">27</span>Nije on Bog mrtvih, nego živih. Uvelike se varate.«</p><p class="noviRedak"> <h4>Najveća zapovijed</h4><p class="pocetakParagrafa"> <span class="brojRetka" id="28">28</span>Tada pristupi jedan od pismoznanaca koji je slušao njihovu raspravu. Vidjevši da im je dobro odgovorio, upita ga: »Koja je zapovijed prva od sviju?«  <span class="brojRetka" id="29">29</span>Isus odgovori: »Prva je: Slušaj, Izraele! Gospodin Bog naš Gospodin je jedini.  <span class="brojRetka" id="30">30</span>Zato ljubi Gospodina Boga svojega iz svega srca svojega, i iz sve duše svoje, i iz svega uma svoga, i iz sve snage svoje!«</p><p class="pocetakParagrafa"> <span class="brojRetka" id="31">31</span>»Druga je: Ljubi svoga bližnjega kao sebe samoga. Nema druge zapovijedi veće od tih.«</p><p class="pocetakParagrafa"> <span class="brojRetka" id="32">32</span>Nato će mu pismoznanac: »Dobro, učitelju! Po istini si kazao: On je jedini, nema drugoga osim njega.  <span class="brojRetka" id="33">33</span>Njega ljubiti iz svega srca, iz svega razuma i iz sve snage i ljubiti bližnjega kao sebe samoga – više je nego sve paljenice i žrtve.«</p><p class="pocetakParagrafa"> <span class="brojRetka" id="34">34</span>Kad Isus vidje kako je pametno odgovorio, reče mu: »Nisi daleko od kraljevstva Božjega!« I nitko se više nije usuđivao pitati ga.</p><p class="noviRedak"> <h4>Krist, Sin i Gospodin Davidov</h4><p class="pocetakParagrafa"> <span class="brojRetka" id="35">35</span>A naučavajući u Hramu, uze Isus govoriti: »Kako pismoznanci kažu da je Krist sin Davidov?  <span class="brojRetka" id="36">36</span>A sam David reče u Duhu Svetome:</p><p class="noviRedak"> </p><p class="stih2">Reče Gospod Gospodinu mojemu:</p><p class="stih2">dok ne položim neprijatelje tvoje</p><p class="noviRedak"> </p><p class="pocetakParagrafa"> <span class="brojRetka" id="37">37</span>Sam ga David zove Gospodinom. Kako mu je onda sin?«</p><p class="noviRedak"> <h4>Isusov sud o pismoznancima</h4><p class="pocetakParagrafa">Silan ga je svijet s užitkom slušao.  <span class="brojRetka" id="38">38</span>A on im u pouci svojoj govoraše: »Čuvajte se pismoznanaca, koji rado idu u dugim haljinama, vole pozdrave na trgovima,  <span class="brojRetka" id="39">39</span>prva sjedala u sinagogama i pročelja na gozbama;  <span class="brojRetka" id="40">40</span>proždiru kuće udovičke, još pod izlikom dugih molitava. Stići će ih to oštrija osuda!«</p><p class="noviRedak"> <h4>Udovičin novčić</h4><p class="pocetakParagrafa"> <span class="brojRetka" id="41">41</span>Potom sjede nasuprot riznici te promatraše kako narod baca sitniš u riznicu. Mnogi bogataši bacahu mnogo.  <span class="brojRetka" id="42">42</span>Dođe i neka siromašna udovica i baci dva novčića, to jest jedan kvadrant.  <span class="brojRetka" id="43">43</span>Tada dozove svoje učenike i reče im: »Doista, kažem vam, ova je sirota udovica ubacila više od svih koji ubacuju u riznicu.  <span class="brojRetka" id="44">44</span>Svi su oni zapravo ubacili od svoga suviška, a ona je od svoje sirotinje ubacila sve što je imala, sav svoj žitak.«</p></p></p></p></p></p></p>