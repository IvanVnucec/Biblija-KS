<h4>Ozdravljenje u subotu</h4><p class="pocetakParagrafa"> <span class="brojRetka" id="1">1</span>Uđe ponovno u sinagogu. Bio je ondje čovjek usahle ruke.  <span class="brojRetka" id="2">2</span>A oni vrebahu hoće li ga Isus u subotu izliječiti, da ga optuže.  <span class="brojRetka" id="3">3</span>On kaže čovjeku usahle ruke: »Stani na sredinu!«  <span class="brojRetka" id="4">4</span>A njima će: »Je li subotom dopušteno činiti dobro ili činiti zlo, život spasiti ili pogubiti?« No oni su šutjeli.</p><p class="pocetakParagrafa"> <span class="brojRetka" id="5">5</span>A on, ražalošćen okorjelošću srca njihova, srdito ih ošinu pogledom pa reče tom čovjeku: »Ispruži ruku!« On ispruži – i ruka mu zdrava!</p><p class="pocetakParagrafa"> <span class="brojRetka" id="6">6</span>Farizeji iziđu i dadnu se odmah s herodovcima na vijećanje protiv njega kako da ga pogube.</p><p class="noviRedak"> <h4>Narod grne za Isusom</h4><p class="pocetakParagrafa"> <span class="brojRetka" id="7">7</span>Isus se s učenicima povuče k moru. Za njim je išao silan svijet iz Galileje. I iz Judeje,  <span class="brojRetka" id="8">8</span>iz Jeruzalema, iz Idumeje, iz Transjordanije i iz okolice Tira i Sidona – silno je mnoštvo čulo što čini i nagrnulo k njemu.</p><p class="pocetakParagrafa"> <span class="brojRetka" id="9">9</span>Stoga reče učenicima neka mu se zbog mnoštva pripravi lađica da ga ne bi zgnjeli.  <span class="brojRetka" id="10">10</span>Jer mnoge je ozdravio pa su se svi koji bijahu pogođeni kakvim zlom bacali na nj da bi ga se dotaknuli.  <span class="brojRetka" id="11">11</span>A nečisti duhovi, čim bi ga spazili, padali bi preda nj i vikali: »Ti si Sin Božji!«  <span class="brojRetka" id="12">12</span>A on im se oštro prijetio da ga ne prokazuju.</p><p class="noviRedak"> <h4>Izbor dvanaestorice</h4><p class="pocetakParagrafa"> <span class="brojRetka" id="13">13</span>Uziđe na goru i pozove koje sam htjede. I dođoše k njemu.  <span class="brojRetka" id="14">14</span>I ustanovi dvanaestoricu da budu s njime i da ih šalje propovijedati  <span class="brojRetka" id="15">15</span>s vlašću da izgone đavle.  <span class="brojRetka" id="16">16</span>Ustanovi dakle dvanaestoricu: Šimuna, kojemu nadjenu ime Petar,  <span class="brojRetka" id="17">17</span>i Jakova Zebedejeva i Ivana, brata Jakovljeva, kojima nadjenu ime Boanerges, to jest Sinovi groma,  <span class="brojRetka" id="18">18</span>i Andriju i Filipa i Bartolomeja i Mateja i Tomu i Jakova Alfejeva i Tadeja i Šimuna Kananajca  <span class="brojRetka" id="19">19</span>i Judu Iškariotskoga, koji ga izda.</p><p class="noviRedak"> <h4>Neodržive klevete</h4><p class="pocetakParagrafa"> <span class="brojRetka" id="20">20</span>I dođe Isus u kuću. Opet se skupi toliko mnoštvo da nisu mogli ni jesti.  <span class="brojRetka" id="21">21</span>Čuvši to, dođoše njegovi da ga obuzdaju jer se govorilo: »Izvan sebe je!«</p><p class="pocetakParagrafa"> <span class="brojRetka" id="22">22</span>I pismoznanci što siđoše iz Jeruzalema govorahu: »Beelzebula ima, po poglavici đavolskom izgoni đavle.«</p><p class="pocetakParagrafa"> <span class="brojRetka" id="23">23</span>A on ih dozva pa im u prispodobama govoraše: »Kako može Sotona Sotonu izgoniti?  <span class="brojRetka" id="24">24</span>Ako se kraljevstvo u sebi razdijeli, ono ne može opstati.  <span class="brojRetka" id="25">25</span>Ili: ako se kuća u sebi razdijeli, ona ne može opstati.  <span class="brojRetka" id="26">26</span>Ako je dakle Sotona sam na sebe ustao i razdijelio se, ne može opstati, nego mu je kraj.  <span class="brojRetka" id="27">27</span>Nitko, dakako, ne može u kuću jakoga ući i oplijeniti mu pokućstvo ako prije jakoga ne sveže. Tada će mu kuću oplijeniti!«</p><p class="pocetakParagrafa"> <span class="brojRetka" id="28">28</span>»Doista, kažem vam, sve će se oprostiti sinovima ljudskima, koliki god bili grijesi i hule kojima pohule.  <span class="brojRetka" id="29">29</span>No pohuli li tko na Duha Svetoga, nema oproštenja dovijeka; krivac je grijeha vječnoga.«  <span class="brojRetka" id="30">30</span>Jer govorahu: »Duha nečistoga ima.«</p><p class="noviRedak"> <h4>Prava rodbina Isusova</h4><p class="pocetakParagrafa"> <span class="brojRetka" id="31">31</span>I dođu majka njegova i braća njegova. Ostanu vani, a k njemu pošalju neka ga pozovu.  <span class="brojRetka" id="32">32</span>Oko njega je sjedjelo mnoštvo. I reknu mu: »Eno vani majke tvoje i braće tvoje, traže te!«  <span class="brojRetka" id="33">33</span>On im odgovori: »Tko je majka moja i braća moja?«</p><p class="pocetakParagrafa"> <span class="brojRetka" id="34">34</span>I okruži pogledom po onima što su sjedjeli oko njega u krugu i kaže: »Evo majke moje, evo braće moje!  <span class="brojRetka" id="35">35</span>Tko god vrši volju Božju, on mi je brat i sestra i majka.«</p></p></p></p></p>