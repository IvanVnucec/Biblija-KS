<h4>Isus hrani četiri tisuće ljudi</h4><p class="pocetakParagrafa"> <span class="brojRetka" id="1">1</span>Onih se dana opet skupio silan svijet. Budući da nisu imali što jesti, dozva Isus učenike pa im reče:  <span class="brojRetka" id="2">2</span>»Žao mi je naroda jer su već tri dana uza me i nemaju što jesti.  <span class="brojRetka" id="3">3</span>Ako ih otpravim gladne njihovim kućama, klonut će putom. A neki su od njih došli iz daleka.«  <span class="brojRetka" id="4">4</span>Učenici mu odgovore: »Otkuda bi ih tko ovdje u pustinji mogao nahraniti kruhom?«  <span class="brojRetka" id="5">5</span>On ih zapita: »Koliko kruhova imate?« Oni odgovore: »Sedam.«  <span class="brojRetka" id="6">6</span>Nato zapovjedi mnoštvu da posjeda po zemlji. I uze sedam kruhova, zahvali, razlomi i davaše svojim učenicima da posluže. I poslužiše mnoštvu.  <span class="brojRetka" id="7">7</span>A imali su i malo ribica. Blagoslovi i njih te reče da i to posluže.  <span class="brojRetka" id="8">8</span>I jeli su i nasitili se. A od preteklih ulomaka odniješe sedam košara.  <span class="brojRetka" id="9">9</span>Bilo ih je oko četiri tisuće. Tada ih otpusti,  <span class="brojRetka" id="10">10</span>a sam sa svojim učenicima odmah uđe u lađu i ode u kraj dalmanutski.</p><p class="noviRedak"> <h4>Znak s neba</h4><p class="pocetakParagrafa"> <span class="brojRetka" id="11">11</span>Tada istupiše farizeji i počeše raspravljati s njime. Iskušavajući ga, zatraže od njega znak s neba.  <span class="brojRetka" id="12">12</span>On uzdahnu iz sve duše i reče: »Zašto ovaj naraštaj traži znak? Zaista, kažem vam, ovome se naraštaju neće dati znak.«  <span class="brojRetka" id="13">13</span>Tada ih ostavi, ponovno uđe u lađu pa otiđe prijeko.</p><p class="noviRedak"> <h4>Kvasac farizejski</h4><p class="pocetakParagrafa"> <span class="brojRetka" id="14">14</span>A zaboraviše ponijeti kruha; imali su samo jedan kruh sa sobom na lađi.  <span class="brojRetka" id="15">15</span>Nato ih Isus opomenu: »Pazite, čuvajte se kvasca farizejskog i kvasca Herodova!«  <span class="brojRetka" id="16">16</span>Oni, zamišljeni, među sobom govorahu: »Kruha nemamo.«  <span class="brojRetka" id="17">17</span>Zamijetio to Isus pa im reče: »Zašto ste zamišljeni što kruha nemate? Zar još ne shvaćate i ne razumijete? Zar vam je srce stvrdnuto?</p><p class="noviRedak"> </p><p class="stih1"> <span class="brojRetka" id="18">18</span>Oči imate, a ne vidite;</p><p class="stih2">uši imate, a ne čujete?</p><p class="noviRedak"> </p><p class="pocetakParagrafa">Zar se ne sjećate?  <span class="brojRetka" id="19">19</span>Kad sam ono razlomio pet kruhova na pet tisuća, koliko punih košara ulomaka odnijeste?« Kažu mu: »Dvanaest.«  <span class="brojRetka" id="20">20</span>»A kada razlomih sedam na četiri tisuće, koliko punih košara ulomaka odnijeste?« Odgovore: »Sedam.«  <span class="brojRetka" id="21">21</span>A on će njima: »I još ne razumijete?«</p><p class="noviRedak"> <h4>Ozdravljenje slijepca iz Betsaide</h4><p class="pocetakParagrafa"> <span class="brojRetka" id="22">22</span>Dođu u Betsaidu, dovedu mu slijepca pa ga zamole da ga se dotakne.  <span class="brojRetka" id="23">23</span>On uhvati slijepca za ruku, izvede ga iz sela, pljunu mu u oči, stavi na nj ruke i zapita ga: »Vidiš li što?«  <span class="brojRetka" id="24">24</span>Slijepac upilji pogled i reče: »Opažam ljude; vidim nešto kao drveće ... hodaju.«  <span class="brojRetka" id="25">25</span>Tada mu Isus opet stavi ruke na oči i slijepac progleda i ozdravi te je mogao sve jasno na daleko vidjeti.  <span class="brojRetka" id="26">26</span>Tada ga posla kući i reče mu: »Ne ulazi u selo.«</p><p class="noviRedak"> <h4>Petrova vjeroispovijest</h4><p class="pocetakParagrafa"> <span class="brojRetka" id="27">27</span>I krenu Isus i njegovi učenici u sela Cezareje Filipove. Putem on upita učenike: »Što govore ljudi, tko sam ja?«  <span class="brojRetka" id="28">28</span>Oni mu rekoše: »Da si Ivan Krstitelj, drugi da si Ilija, treći opet da si neki od prorokâ.«  <span class="brojRetka" id="29">29</span>On njih upita: »A vi, što vi kažete, tko sam ja?« Petar prihvati i reče: »Ti si Pomazanik – Krist!«  <span class="brojRetka" id="30">30</span>I zaprijeti im da nikomu ne kazuju o njemu.</p><p class="noviRedak"> <h4>Prvi navještaj muke i uskrsnuća</h4><p class="pocetakParagrafa"> <span class="brojRetka" id="31">31</span>I poče ih poučavati kako Sin Čovječji treba da mnogo pretrpi, da ga starješine, glavari svećenički i pismoznanci odbace, da bude ubijen i nakon tri dana da ustane.  <span class="brojRetka" id="32">32</span>Otvoreno im to govoraše. Petar ga uze u stranu i poče odvraćati.  <span class="brojRetka" id="33">33</span>A on se okrenu, pogleda svoje učenike pa zaprijeti Petru: »Nosi se od mene, sotono, jer ti nije na pameti što je Božje, nego što je ljudsko!«</p><p class="noviRedak"> <h4>»Hoće li tko za mnom ...«</h4><p class="pocetakParagrafa"> <span class="brojRetka" id="34">34</span>Tada dozva narod i učenike pa im reče: »Hoće li tko za mnom, neka se odrekne samoga sebe, neka uzme svoj križ i neka ide za mnom.  <span class="brojRetka" id="35">35</span>Tko hoće život svoj spasiti, izgubit će ga; a tko izgubi život svoj poradi mene i evanđelja, spasit će ga.  <span class="brojRetka" id="36">36</span>Ta što koristi čovjeku steći sav svijet, a životu svojemu nauditi?  <span class="brojRetka" id="37">37</span>Ta što da čovjek dadne u zamjenu za život svoj?  <span class="brojRetka" id="38">38</span>Doista, tko se zastidi mene i mojih riječi u ovom preljubničkom i grešničkom naraštaju – njega će se stidjeti i Sin Čovječji kada dođe u slavi Oca svoga zajedno sa svetim anđelima.«</p></p></p></p></p></p></p>