<h2>V. ISUSOVA MUKA I USKRSNUĆE</h2><h4>Zavjera protiv Isusa</h4><p class="pocetakParagrafa"> <span class="brojRetka" id="1">1</span>Za dva dana bijaše Pasha i Beskvasni kruhovi. Glavari svećenički i pismoznanci tražili su kako da ga na prijevaru uhvate i ubiju.  <span class="brojRetka" id="2">2</span>Jer se govorilo: »Nikako ne na Blagdan da ne nastane pobuna naroda.«</p><p class="noviRedak"> <h4>Pomazanje u Betaniji</h4><p class="pocetakParagrafa"> <span class="brojRetka" id="3">3</span>I kad je u Betaniji, u kući Šimuna Gubavca, bio za stolom, dođe neka žena s alabastrenom posudicom prave skupocjene nardove pomasti. Razbi posudicu i poli ga po glavi.  <span class="brojRetka" id="4">4</span>A neki negodovahu te će jedan drugomu: »Čemu to rasipanje pomasti?  <span class="brojRetka" id="5">5</span>Mogla se pomast prodati za više od tristo denara i dati siromasima.« I otresahu se na nju.  <span class="brojRetka" id="6">6</span>A Isus reče: »Pustite je, što joj dodijavate? Dobro djelo učini na meni.  <span class="brojRetka" id="7">7</span>Ta siromahâ svagda imate uza se i kad god hoćete možete im dobro činiti, a mene nemate svagda.  <span class="brojRetka" id="8">8</span>Učinila je što je mogla: unaprijed mi pomaza tijelo za ukop.  <span class="brojRetka" id="9">9</span>Zaista, kažem vam, gdje se god bude propovijedalo evanđelje, po svem svijetu, navješćivat će se i ovo što ona učini – njoj na spomen.«</p><p class="noviRedak"> <h4>Judina izdaja</h4><p class="pocetakParagrafa"> <span class="brojRetka" id="10">10</span>A Juda Iškariotski, jedan od dvanaestorice, ode glavarima svećeničkim da im ga preda.  <span class="brojRetka" id="11">11</span>Kad su oni to čuli, obradovali su se i obećali mu dati novca. I tražio je zgodu da ga preda.</p><p class="noviRedak"> <h4>Pashalna večera</h4><p class="pocetakParagrafa"> <span class="brojRetka" id="12">12</span>Prvoga dana Beskvasnih kruhova, kad se žrtvovala pasha, upitaju učenici Isusa: »Gdje hoćeš blagovati pashu, da odemo i pripravimo?«  <span class="brojRetka" id="13">13</span>On pošalje dvojicu učenika i rekne im: »Idite u grad i namjerit ćete se na čovjeka koji nosi krčag vode. Pođite za njim  <span class="brojRetka" id="14">14</span>pa gdje on uđe, recite domaćinu: ‘Učitelj pita: Gdje mi je svratište u kojem bih blagovao pashu sa svojim učenicima?’  <span class="brojRetka" id="15">15</span>I on će vam pokazati na katu veliko blagovalište, prostrto i spremljeno. Ondje nam pripravite.«</p><p class="pocetakParagrafa"> <span class="brojRetka" id="16">16</span>Učenici odu, dođu u grad i nađu kako im on reče te priprave pashu.</p><p class="pocetakParagrafa"> <span class="brojRetka" id="17">17</span>A uvečer dođe on s dvanaestoricom.</p><p class="pocetakParagrafa"> <span class="brojRetka" id="18">18</span>I dok bijahu za stolom te blagovahu, reče Isus: »Zaista, kažem vam, jedan će me od vas izdati – koji sa mnom blaguje.«  <span class="brojRetka" id="19">19</span>Ožalošćeni, stanu mu govoriti jedan za drugim: »Da nisam ja?«  <span class="brojRetka" id="20">20</span>A on im reče: »Jedan od dvanaestorice koji umače sa mnom u zdjelicu.  <span class="brojRetka" id="21">21</span>Sin Čovječji, istina, odlazi kako je o njemu pisano, ali jao čovjeku onomu koji ga predaje. Tomu bi čovjeku bolje bilo da se ni rodio nije!«</p><p class="noviRedak"> <h4>Ustanovljenje euharistije – večere Gospodnje</h4><p class="pocetakParagrafa"> <span class="brojRetka" id="22">22</span>I dok su blagovali, on uze kruh, izreče blagoslov pa razlomi, dade im i reče: »Uzmite, ovo je tijelo moje.«  <span class="brojRetka" id="23">23</span>I uze čašu, zahvali i dade im. I svi su iz nje pili.  <span class="brojRetka" id="24">24</span>A on im reče: »Ovo je krv moja, krv Saveza, koja se za mnoge prolijeva.  <span class="brojRetka" id="25">25</span>Zaista, kažem vam, ne, neću više piti od ovoga roda trsova do onoga dana kad ću ga – novoga – piti u kraljevstvu Božjem.«</p><p class="noviRedak"> <h4>Proroštvo o Petrovoj zataji</h4><p class="pocetakParagrafa"> <span class="brojRetka" id="26">26</span>Otpjevavši hvalospjeve, zaputiše se prema Maslinskoj gori.  <span class="brojRetka" id="27">27</span>I reče im Isus: »Svi ćete se sablazniti. Ta pisano je:</p><p class="stih2">Udarit ću pastira</p><p class="noviRedak"> </p><p class="pocetakParagrafa"> <span class="brojRetka" id="28">28</span>Ali kad uskrsnem, ići ću pred vama u Galileju.«  <span class="brojRetka" id="29">29</span>Nato će mu Petar: »Ako se i svi sablazne, ja neću!«  <span class="brojRetka" id="30">30</span>A Isus mu reče: »Zaista, kažem ti, baš ti, danas, ove noći, prije nego se pijetao dvaput oglasi, triput ćeš me zatajiti.«  <span class="brojRetka" id="31">31</span>Ali on je upornije uvjeravao: »Bude li trebalo i umrijeti s tobom – ne, neću te zatajiti.« A tako su svi govorili.</p><p class="noviRedak"> <h4>Molitva u Getsemanskom vrtu</h4><p class="pocetakParagrafa"> <span class="brojRetka" id="32">32</span>I dođu u predio imenom Getsemani. I kaže Isus svojim učenicima: »Sjednite ovdje dok se ne pomolim.«  <span class="brojRetka" id="33">33</span>I povede sa sobom Petra, Jakova i Ivana. Spopade ga užas i tjeskoba  <span class="brojRetka" id="34">34</span>pa im reče: »Duša mi je nasmrt žalosna! Ostanite ovdje i bdijte!«  <span class="brojRetka" id="35">35</span>Ode malo dalje i rušeći se na zemlju molio je da ga, ako je moguće, mimoiđe ovaj čas.  <span class="brojRetka" id="36">36</span>Govoraše: »Abba! Oče! Tebi je sve moguće! Otkloni čašu ovu od mene! Ali ne što ja hoću, nego što hoćeš ti!«</p><p class="pocetakParagrafa"> <span class="brojRetka" id="37">37</span>I dođe, nađe ih pozaspale pa reče Petru: »Šimune, spavaš? Jedan sat nisi mogao probdjeti?  <span class="brojRetka" id="38">38</span>Bdijte i molite da ne padnete u napast. Duh je, istina, voljan, no tijelo je slabo.«</p><p class="pocetakParagrafa"> <span class="brojRetka" id="39">39</span>Opet ode i pomoli se istim riječima.  <span class="brojRetka" id="40">40</span>Ponovno dođe i nađe ih pozaspale. Oči im se sklapale i nisu znali što da mu odgovore.  <span class="brojRetka" id="41">41</span>Dođe i treći put i reče im: »Samo spavajte i počivajte! Gotovo je! Dođe čas! Evo, predaje se Sin Čovječji u ruke grešničke!  <span class="brojRetka" id="42">42</span>Ustanite, hajdemo! Evo, izdajica se moj približio!«</p><p class="noviRedak"> <h4>Isus uhvaćen</h4><p class="pocetakParagrafa"> <span class="brojRetka" id="43">43</span>Uto, dok je on još govorio, stiže Juda, jedan od dvanaestorice, i s njime svjetina s mačevima i toljagama, poslana od glavara svećeničkih, pismoznanaca i starješina.  <span class="brojRetka" id="44">44</span>A izdajica im njegov dade znak: »Koga poljubim, taj je! Uhvatite ga i oprezno odvedite!«  <span class="brojRetka" id="45">45</span>I kako dođe, odmah pristupi k njemu i reče: »Učitelju!« I poljubi ga.  <span class="brojRetka" id="46">46</span>Oni podignu na nj ruke i uhvate ga.  <span class="brojRetka" id="47">47</span>A jedan od nazočnih trgnu mač, udari slugu velikoga svećenika i odsiječe mu uho.</p><p class="pocetakParagrafa"> <span class="brojRetka" id="48">48</span>Isus im prozbori: »Kao na razbojnika iziđoste s mačevima i toljagama da me uhvatite.  <span class="brojRetka" id="49">49</span>Danomice bijah vam u Hramu, naučavah i ne uhvatiste me. No neka se ispune Pisma!«</p><p class="pocetakParagrafa"> <span class="brojRetka" id="50">50</span>I svi ga ostave i pobjegnu.</p><p class="pocetakParagrafa"> <span class="brojRetka" id="51">51</span>A jedan je mladić išao za njim, ogrnut samo plahtom. I njega htjedoše uhvatiti,  <span class="brojRetka" id="52">52</span>no on ostavi plahtu i gol pobježe.</p><p class="noviRedak"> <h4>Pred židovskim Vijećem</h4><p class="pocetakParagrafa"> <span class="brojRetka" id="53">53</span>Zatim odvedoše Isusa velikom svećeniku. I skupe se svi glavari svećenički, starješine i pismoznanci.  <span class="brojRetka" id="54">54</span>Petar je izdaleka išao za njim do u dvor velikog svećenika. Tu je sjedio sa stražarima i grijao se uz vatru.</p><p class="pocetakParagrafa"> <span class="brojRetka" id="55">55</span>A glavari svećenički i cijelo Vijeće, da bi mogli pogubiti Isusa, tražili su protiv njega kakvo svjedočanstvo, ali nikako da ga nađu.  <span class="brojRetka" id="56">56</span>Mnogi su doduše lažno svjedočili protiv njega, ali im se svjedočanstva ne slagahu.  <span class="brojRetka" id="57">57</span>Ustali su neki i lažno svjedočili protiv njega:  <span class="brojRetka" id="58">58</span>»Mi smo ga čuli govoriti: ‘Ja ću razvaliti ovaj rukotvoreni Hram i za tri dana sagraditi drugi, nerukotvoreni!’«  <span class="brojRetka" id="59">59</span>Ali ni u tom im svjedočanstvo ne bijaše složno.</p><p class="pocetakParagrafa"> <span class="brojRetka" id="60">60</span>Usta nato veliki svećenik na sredinu i upita Isusa: »Zar ništa ne odgovaraš? Što to ovi svjedoče protiv tebe?«  <span class="brojRetka" id="61">61</span>A on je šutio i ništa mu nije odgovarao. Veliki ga svećenik ponovno upita: »Ti li si Krist, Sin Blagoslovljenoga?«  <span class="brojRetka" id="62">62</span>A Isus mu reče: »Ja jesam! I gledat ćete Sina Čovječjega gdje sjedi zdesna Sile i dolazi s oblacima nebeskim.« <span class="brojRetka" id="63">63</span>Nato veliki svećenik razdrije haljine i reče: »Što nam još trebaju svjedoci?  <span class="brojRetka" id="64">64</span>Čuli ste hulu. Što vam se čini?« Oni svi presudiše da zaslužuje smrt.</p><p class="pocetakParagrafa"> <span class="brojRetka" id="65">65</span>I neki stanu pljuvati po njemu, zastirati mu lice i udarati ga govoreći: »Proreci!« I sluge ga stadoše pljuskati.</p><p class="noviRedak"> <h4>Petar se odriče Isusa</h4><p class="pocetakParagrafa"> <span class="brojRetka" id="66">66</span>I dok je Petar bio dolje u dvoru, dođe jedna sluškinja velikoga svećenika;  <span class="brojRetka" id="67">67</span>ugledavši Petra gdje se grije, upre u nj pogled i reče: »I ti bijaše s Nazarećaninom, Isusom.«  <span class="brojRetka" id="68">68</span>On zanijeka: »Niti znam niti razumijem što govoriš.« I iziđe van u predvorje, a pijetao se oglasi.  <span class="brojRetka" id="69">69</span>Sluškinja ga ugleda i poče opet govoriti nazočnima: »Ovaj je od njih!«  <span class="brojRetka" id="70">70</span>On opet nijekaše. Domalo nazočni opet stanu govoriti Petru: »Doista, i ti si od njih! Ta Galilejac si!«  <span class="brojRetka" id="71">71</span>On se tada stane kleti i preklinjati: »Ne znam čovjeka o kom govorite!«  <span class="brojRetka" id="72">72</span>I odmah se po drugi put oglasi pijetao. I spomenu se Petar one besjede, kako mu ono Isus reče: »Prije nego se pijetao dvaput oglasi, triput ćeš me zatajiti.« I briznu u plač.</p></p></p></p></p></p></p></p></p></p>