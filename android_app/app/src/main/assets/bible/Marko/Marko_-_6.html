<h4>Isus nije priznat u svom zavičaju</h4><p class="pocetakParagrafa"> <span class="brojRetka" id="1">1</span>I otišavši odande, dođe u svoj zavičaj. A doprate ga učenici.  <span class="brojRetka" id="2">2</span>I kada dođe subota, poče učiti u sinagogi. I mnogi što su ga slušali preneraženi govorahu: »Odakle to ovome? Kakva li mu je mudrost dana? I kakva se to silna djela događaju po njegovim rukama?  <span class="brojRetka" id="3">3</span>Nije li ovo drvodjelja, sin Marijin, i brat Jakovljev, i Josipov, i Judin, i Šimunov? I nisu li mu sestre ovdje među nama?« I sablažnjavahu se zbog njega.</p><p class="pocetakParagrafa"> <span class="brojRetka" id="4">4</span>A Isus im govoraše: »Nije prorok bez časti doli u svom zavičaju i među rodbinom i u svom domu.«  <span class="brojRetka" id="5">5</span>I ne mogaše ondje učiniti ni jedno čudo, osim što ozdravi nekoliko nemoćnika stavivši ruke na njih.  <span class="brojRetka" id="6">6</span>I čudio se njihovoj nevjeri.</p><p class="noviRedak"> <h4>Slanje apostolâ</h4><p class="pocetakParagrafa">Obilazio je selima uokolo i naučavao.</p><p class="pocetakParagrafa"> <span class="brojRetka" id="7">7</span>Dozva dvanaestoricu te ih poče slati dva po dva dajući im vlast nad nečistim dusima.  <span class="brojRetka" id="8">8</span>I zapovjedi im da na put ne nose ništa osim štapa: ni kruha, ni torbe, ni novca o pojasu,  <span class="brojRetka" id="9">9</span>nego da nose samo sandale i da ne oblače dviju haljina.</p><p class="pocetakParagrafa"> <span class="brojRetka" id="10">10</span>I govoraše im: »Kad uđete gdje u kuću, u njoj ostanite dok ne odete odande.  <span class="brojRetka" id="11">11</span>Ako vas gdje ne prime te vas ne poslušaju, iziđite odande i otresite prah ispod svojih nogu njima za svjedočanstvo.«</p><p class="pocetakParagrafa"> <span class="brojRetka" id="12">12</span>Otišavši, propovijedali su obraćenje,  <span class="brojRetka" id="13">13</span>izgonili mnoge zloduhe i mnoge su nemoćnike mazali uljem i oni su ozdravljali.</p><p class="noviRedak"> <h4>Umorstvo Ivana Krstitelja</h4><p class="pocetakParagrafa"> <span class="brojRetka" id="14">14</span>Dočuo to i kralj Herod jer se razglasilo Isusovo ime te se govorilo: »Ivan Krstitelj uskrsnuo od mrtvih i zato čudesne sile djeluju u njemu.«  <span class="brojRetka" id="15">15</span>A drugi govorahu: »Ilija je!« Treći opet: »Prorok, kao jedan od proroka.«  <span class="brojRetka" id="16">16</span>Herod pak na to govoraše: »Uskrsnu Ivan kojemu ja odrubih glavu.«</p><p class="pocetakParagrafa"> <span class="brojRetka" id="17">17</span>Herod doista bijaše dao uhititi Ivana i svezati ga u tamnici zbog Herodijade, žene brata svoga Filipa, kojom se bio oženio.  <span class="brojRetka" id="18">18</span>Budući da je Ivan govorio Herodu: »Ne smiješ imati žene brata svojega!«,  <span class="brojRetka" id="19">19</span>Herodijada ga mrzila i htjela ga ubiti, ali nije mogla  <span class="brojRetka" id="20">20</span>jer se Herod bojao Ivana; znao je da je on čovjek pravedan i svet pa ga je štitio. I kad god bi ga slušao, uvelike bi se zbunio, a rado ga je slušao.</p><p class="pocetakParagrafa"> <span class="brojRetka" id="21">21</span>I dođe zgodan dan kad Herod o svom rođendanu priredi gozbu svojim velikašima, časnicima i prvacima galilejskim.  <span class="brojRetka" id="22">22</span>Uđe kći Herodijadina i zaplesa. Svidje se Herodu i sustolnicima. Kralj reče djevojci: »Zaišti od mene što god hoćeš i dat ću ti!«  <span class="brojRetka" id="23">23</span>I zakle joj se: »Što god zaišteš od mene, dat ću ti, pa bilo to i pol mojega kraljevstva.«  <span class="brojRetka" id="24">24</span>Ona iziđe pa će svojoj materi: »Što da zaištem?« A ona će: »Glavu Ivana Krstitelja!«  <span class="brojRetka" id="25">25</span>I odmah žurno uđe kralju te zaište: »Hoću da mi odmah dadeš na pladnju glavu Ivana Krstitelja!«</p><p class="pocetakParagrafa"> <span class="brojRetka" id="26">26</span>Ožalosti se kralj, ali zbog zakletve i sustolnika na htjede je odbiti.  <span class="brojRetka" id="27">27</span>Kralj odmah posla krvnika i naredi da donese glavu Ivanovu. On ode, odrubi mu glavu u tamnici,  <span class="brojRetka" id="28">28</span>donese je na pladnju i dade je djevojci, a djevojka materi.  <span class="brojRetka" id="29">29</span>Kad za to dočuše Ivanovi učenici, dođu, uzmu njegovo tijelo i polože ga u grob.</p><p class="noviRedak"> <h4>Isus hrani pet tisuća ljudi</h4><p class="pocetakParagrafa"> <span class="brojRetka" id="30">30</span>Uto se apostoli skupe oko Isusa i izvijeste ga o svemu što su činili i naučavali.  <span class="brojRetka" id="31">31</span>I reče im: »Hajdete i vi u osamu na samotno mjesto, i otpočinite malo.« Jer mnogo je svijeta dolazilo i odlazilo pa nisu imali kada ni jesti.  <span class="brojRetka" id="32">32</span>Otploviše dakle lađom na samotno mjesto, u osamu.  <span class="brojRetka" id="33">33</span>No kad su odlazili, mnogi ih vidješe i prepoznaše te se pješice iz svih gradova strčaše onamo i pretekoše ih.</p><p class="pocetakParagrafa"> <span class="brojRetka" id="34">34</span>Kad iziđe, vidje silan svijet i sažali mu se jer bijahu kao ovce bez pastira pa ih stane poučavati u mnogočemu.</p><p class="pocetakParagrafa"> <span class="brojRetka" id="35">35</span>A u kasni već sat pristupe mu učenici pa mu reknu: »Pust je ovo kraj i već je kasno.  <span class="brojRetka" id="36">36</span>Otpusti ih da odu po okolnim zaseocima i selima i kupe sebi što za jelo.«  <span class="brojRetka" id="37">37</span>No on im odgovori: »Podajte im vi jesti.« Kažu mu: »Da pođemo i kupimo za dvjesta denara kruha pa da im damo jesti?«</p><p class="pocetakParagrafa"> <span class="brojRetka" id="38">38</span>A on će im: »Koliko kruhova imate? Idite i vidite!« Pošto izvidješe, kažu: »Pet, i dvije ribe.«  <span class="brojRetka" id="39">39</span>I zapovjedi im da sve, u skupinama, posjedaju po zelenoj travi.  <span class="brojRetka" id="40">40</span>I pružiše se po sto i po pedeset na svaku lijehu.</p><p class="pocetakParagrafa"> <span class="brojRetka" id="41">41</span>On uze pet kruhova i dvije ribe, pogleda na nebo, izreče blagoslov pa razlomi kruhove i davaše učenicima da posluže ljude. Tako i dvije ribe razdijeli svima.</p><p class="pocetakParagrafa"> <span class="brojRetka" id="42">42</span>I jeli su svi i nasitili se.  <span class="brojRetka" id="43">43</span>I od ulomaka nakupiše dvanaest punih košara, a i od riba.  <span class="brojRetka" id="44">44</span>A jelo je pet tisuća muškaraca.</p><p class="noviRedak"> <h4>Isus hoda po moru</h4><p class="pocetakParagrafa"> <span class="brojRetka" id="45">45</span>On odmah prisili učenike da uđu u lađu i da se prebace prijeko, prema Betsaidi, dok on otpusti mnoštvo.  <span class="brojRetka" id="46">46</span>I pošto se rasta s ljudima, otiđe u goru da se pomoli.</p><p class="pocetakParagrafa"> <span class="brojRetka" id="47">47</span>Uvečer pak lađa bijaše posred mora, a on sam na kraju.  <span class="brojRetka" id="48">48</span>Vidjevši kako se muče veslajući, jer im bijaše protivan vjetar, oko četvrte noćne straže dođe k njima hodeći po moru. I htjede ih mimoići.  <span class="brojRetka" id="49">49</span>A oni, vidjevši kako hodi po moru, pomisliše da je utvara pa kriknuše.  <span class="brojRetka" id="50">50</span>Jer svi su ga vidjeli i prestrašili se. A on im odmah progovori: »Hrabro samo! Ja sam! Ne bojte se!«  <span class="brojRetka" id="51">51</span>I uziđe k njima u lađu, a vjetar utihnu. I veoma se, prekomjerno, snebivahu;  <span class="brojRetka" id="52">52</span>još ne shvatiše ono o kruhovima, nego im srce bijaše stvrdnuto.</p><p class="noviRedak"> <h4>Ozdravljenje u genezaretskom kraju</h4><p class="pocetakParagrafa"> <span class="brojRetka" id="53">53</span>Pošto doploviše na kraj, dođu u Genezaret i pristanu.  <span class="brojRetka" id="54">54</span>Kad iziđu iz lađe, ljudi ga odmah prepoznaju  <span class="brojRetka" id="55">55</span>pa oblete sav onaj kraj. I počnu donositi na nosilima bolesnike onamo gdje bi čuli da se on nalazi.  <span class="brojRetka" id="56">56</span>I kamo bi god ulazio – u sela, u gradove, u zaseoke – po trgovima bi stavljali bolesnike i molili ga da se dotaknu makar skuta njegove haljine. I koji bi ga se god dotakli, ozdravljali bi.</p></p></p></p></p></p>