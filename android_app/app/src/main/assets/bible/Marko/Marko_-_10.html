<h4>Nerazrješivost ženidbe</h4><p class="pocetakParagrafa"> <span class="brojRetka" id="1">1</span>Krenuvši odande, dođe u judejski kraj i na onu stranu Jordana. I opet mnoštvo nagrnu k njemu, a on ih po svojem običaju ponovno poučavaše.</p><p class="pocetakParagrafa"> <span class="brojRetka" id="2">2</span>A pristupe farizeji pa, da ga iskušaju, upitaše: »Je li mužu dopušteno otpustiti ženu?«  <span class="brojRetka" id="3">3</span>On im odgovori: »Što vam zapovjedi Mojsije?«  <span class="brojRetka" id="4">4</span>Oni rekoše: »Mojsije je dopustio napisati otpusno pismo i – otpustiti.«  <span class="brojRetka" id="5">5</span>A Isus će im: »Zbog okorjelosti srca vašega napisa vam on tu zapovijed.  <span class="brojRetka" id="6">6</span>Od početka stvorenja muško i žensko stvori ih.  <span class="brojRetka" id="7">7</span>Stoga će čovjek ostaviti oca i majku da prione uza svoju ženu;  <span class="brojRetka" id="8">8</span>i dvoje njih bit će jedno tijelo. Tako više nisu dvoje, nego jedno tijelo.  <span class="brojRetka" id="9">9</span>Što dakle Bog združi, čovjek neka ne rastavlja!«</p><p class="pocetakParagrafa"> <span class="brojRetka" id="10">10</span>U kući su ga učenici ponovno o tome ispitivali.  <span class="brojRetka" id="11">11</span>I reče im: »Tko otpusti svoju ženu pa se oženi drugom, čini prema prvoj preljub.  <span class="brojRetka" id="12">12</span>I ako žena napusti svoga muža pa se uda za drugoga, čini preljub.«</p><p class="noviRedak"> <h4>Isus i djeca</h4><p class="pocetakParagrafa"> <span class="brojRetka" id="13">13</span>Donosili mu dječicu da ih se dotakne, a učenici im branili.  <span class="brojRetka" id="14">14</span>Opazivši to, Isus se ozlovolji i reče im: »Pustite dječicu neka dolaze k meni; ne priječite im jer takvih je kraljevstvo Božje!  <span class="brojRetka" id="15">15</span>Zaista, kažem vam, tko ne primi kraljevstva Božjega kao dijete, ne, u nj neće ući.«  <span class="brojRetka" id="16">16</span>Nato ih zagrli pa ih blagoslivljaše polažući na njih ruke.</p><p class="noviRedak"> <h4>Opasnost bogatstva</h4><p class="pocetakParagrafa"> <span class="brojRetka" id="17">17</span>I dok je izlazio na put, dotrči netko, klekne preda nj pa ga upita: »Učitelju dobri, što mi je činiti da baštinim život vječni?«  <span class="brojRetka" id="18">18</span>Isus mu reče: »Što me zoveš dobrim? Nitko nije dobar doli Bog jedini!  <span class="brojRetka" id="19">19</span>Zapovijedi znadeš:</p><p class="stih2">Ne ubij!</p><p class="stih2">Ne čini preljuba!</p><p class="stih2">Ne ukradi!</p><p class="stih2">Ne svjedoči lažno!</p><p class="stih2">Ne otmi!</p><p class="stih2">Poštuj oca svoga i majku!«</p><p class="noviRedak"> </p><p class="pocetakParagrafa"> <span class="brojRetka" id="20">20</span>On mu odgovori: »Učitelju, sve sam to čuvao od svoje mladosti.«  <span class="brojRetka" id="21">21</span>Isus ga nato pogleda, zavoli ga i rekne mu: »Jedno ti nedostaje! Idi i što imaš, prodaj i podaj siromasima pa ćeš imati blago na nebu. A onda dođi i idi za mnom.«  <span class="brojRetka" id="22">22</span>On se na tu riječ smrkne i ode žalostan jer imaše velik imetak.</p><p class="pocetakParagrafa"> <span class="brojRetka" id="23">23</span>Isus zaokruži pogledom pa će svojim učenicima: »Kako li će teško imućnici u kraljevstvo Božje!«  <span class="brojRetka" id="24">24</span>Učenici ostadoše zapanjeni tim njegovim riječima. Zato im Isus ponovi: »Djeco, kako je teško u kraljevstvo Božje!  <span class="brojRetka" id="25">25</span>Lakše je devi kroz ušice iglene nego bogatašu u kraljevstvo Božje.«</p><p class="pocetakParagrafa"> <span class="brojRetka" id="26">26</span>Oni se još većma snebivahu te će jedan drugome: »Pa tko se onda može spasiti?«  <span class="brojRetka" id="27">27</span>Isus upre u njih pogled i reče: »Ljudima je nemoguće, ali ne Bogu! Ta Bogu je sve moguće!«</p><p class="pocetakParagrafa"> <span class="brojRetka" id="28">28</span>Petar mu poče govoriti: »Evo, mi sve ostavismo i pođosmo za tobom.«  <span class="brojRetka" id="29">29</span>Reče Isus: »Zaista, kažem vam, nema ga tko ostavi kuću, ili braću, ili sestre, ili majku, ili oca, ili djecu, ili polja poradi mene i poradi evanđelja,  <span class="brojRetka" id="30">30</span>a da ne bi sada, u ovom vremenu, s progonstvima primio stostruko kuća, i braće, i sestara, i majki, i djece, i polja – i u budućem vijeku život vječni.  <span class="brojRetka" id="31">31</span>A mnogi prvi bit će posljednji i posljednji prvi.«</p><p class="noviRedak"> <h4>Treći navještaj muke i uskrsnuća</h4><p class="pocetakParagrafa"> <span class="brojRetka" id="32">32</span>Putovali su tako uzlazeći u Jeruzalem. Isus je išao pred njima te bijahu zaprepašteni, a oni koji su išli za njima, prestrašeni.</p><p class="pocetakParagrafa">Tada Isus opet uze dvanaestoricu i poče im kazivati što će ga zadesiti:  <span class="brojRetka" id="33">33</span>»Evo, uzlazimo u Jeruzalem i Sin Čovječji bit će predan glavarima svećeničkim i pismoznancima. Osudit će ga na smrt, predati poganima,  <span class="brojRetka" id="34">34</span>izrugati i popljuvati. Izbičevat će ga, ubit će ga, ali on će nakon tri dana ustati.«</p><p class="noviRedak"> <h4>Molba Zebedejevih sinova</h4><p class="pocetakParagrafa"> <span class="brojRetka" id="35">35</span>I pristupe mu Jakov i Ivan, sinovi Zebedejevi, govoreći mu: »Učitelju, htjeli bismo da nam učiniš što te zaištemo.«  <span class="brojRetka" id="36">36</span>A on će im: »Što hoćete da vam učinim?«  <span class="brojRetka" id="37">37</span>Oni mu rekoše: »Daj nam da ti u slavi tvojoj sjednemo jedan zdesna, a drugi slijeva.«  <span class="brojRetka" id="38">38</span>A Isus im reče: »Ne znate što ištete. Možete li piti čašu koju ja pijem, ili krstiti se krstom kojim se ja krstim?«  <span class="brojRetka" id="39">39</span>Oni mu rekoše: »Možemo.« A Isus će im: »Čašu koju ja pijem pit ćete i krstom kojim se ja krstim bit ćete kršteni,  <span class="brojRetka" id="40">40</span>ali sjesti meni zdesna ili slijeva nisam ja vlastan dati – to je onih kojima je pripravljeno.«</p><p class="pocetakParagrafa"> <span class="brojRetka" id="41">41</span>Kad su to čula ostala desetorica, počeše se gnjeviti na Jakova i Ivana.  <span class="brojRetka" id="42">42</span>Zato ih Isus dozva i reče im: »Znate da oni koji se smatraju vladarima gospoduju svojim narodima i velikaši njihovi drže ih pod vlašću.  <span class="brojRetka" id="43">43</span>Nije tako među vama! Naprotiv, tko hoće da među vama bude najveći, neka vam bude poslužitelj!  <span class="brojRetka" id="44">44</span>I tko hoće da među vama bude prvi, neka bude svima sluga.  <span class="brojRetka" id="45">45</span>Jer ni Sin Čovječji nije došao da bude služen, nego da služi i život svoj dade kao otkupninu za mnoge.«</p><p class="noviRedak"> <h4>Jerihonski slijepac Bartimej</h4><p class="pocetakParagrafa"> <span class="brojRetka" id="46">46</span>Dođu tako u Jerihon. Kad je Isus s učenicima i sa silnim mnoštvom izlazio iz Jerihona, kraj puta je sjedio slijepi prosjak Bartimej, sin Timejev.  <span class="brojRetka" id="47">47</span>Kad je čuo da je to Isus Nazarećanin, stane vikati: »Sine Davidov, Isuse, smiluj mi se!«  <span class="brojRetka" id="48">48</span>Mnogi ga ušutkivahu, ali on još jače vikaše: »Sine Davidov, smiluj mi se!«  <span class="brojRetka" id="49">49</span>Isus se zaustavi i reče: »Pozovite ga!« I pozovu slijepca sokoleći ga: »Ustani! Zove te!«  <span class="brojRetka" id="50">50</span>On baci sa sebe ogrtač, skoči i dođe Isusu.  <span class="brojRetka" id="51">51</span>Isus ga upita: »Što hoćeš da ti učinim?« Slijepac mu reče: »Učitelju moj, da progledam.«  <span class="brojRetka" id="52">52</span>Isus će mu: »Idi, vjera te tvoja spasila!« I on odmah progleda i uputi se za njim.</p></p></p></p></p></p>