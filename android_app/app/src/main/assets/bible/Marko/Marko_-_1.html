<h2>I. PRIPRAVA ZA ISUSOVO DJELOVANJE</h2><h4>Propovijedanje Ivana Krstitelja</h4><p class="pocetakParagrafa"> <span class="brojRetka" id="1">1</span>Početak Evanđelja Isusa Krista Sina Božjega.  <span class="brojRetka" id="2">2</span>Pisano je u Izaiji proroku:</p><p class="noviRedak"> </p><p class="stih1">Evo šaljem glasnika svoga</p><p class="stih2">pred licem tvojim</p><p class="stih2">da ti pripravi put.</p><p class="stih1"> <span class="brojRetka" id="3">3</span>Glas viče u pustinji:</p><p class="stih2">Pripravite put Gospodinu,</p><p class="stih2">poravnite mu staze!</p><p class="pocetakParagrafa"> <span class="brojRetka" id="4">4</span>Tako se pojavi Ivan: krstio je u pustinji i propovijedao krst obraćenja na otpuštenje grijeha.  <span class="brojRetka" id="5">5</span>Grnula k njemu sva judejska zemlja i svi Jeruzalemci: primali su od njega krštenje u rijeci Jordanu ispovijedajući svoje grijehe.</p><p class="pocetakParagrafa"> <span class="brojRetka" id="6">6</span>Ivan bijaše odjeven u devinu dlaku, s kožnatim pojasom oko bokova; hranio se skakavcima i divljim medom.</p><p class="pocetakParagrafa"> <span class="brojRetka" id="7">7</span>I propovijedao je:</p><p class="pocetakParagrafa">»Nakon mene dolazi jači od mene. Ja nisam dostojan sagnuti se i odriješiti mu remenje na obući.  <span class="brojRetka" id="8">8</span>Ja vas krstih vodom, a on će vas krstiti Duhom Svetim.«</p><p class="noviRedak"> <h4>Isusovo krštenje</h4><p class="pocetakParagrafa"> <span class="brojRetka" id="9">9</span>Onih dana dođe Isus iz Nazareta galilejskoga i primi u Jordanu krštenje od Ivana.  <span class="brojRetka" id="10">10</span>I odmah, čim izađe iz vode, ugleda otvorena nebesa i Duha poput goluba gdje silazi na nj,  <span class="brojRetka" id="11">11</span>a glas se zaori s nebesa: Ti si Sin moj, Ljubljeni! U tebi mi sva milina!</p><p class="noviRedak"> <h4>Kušnja u pustinji</h4><p class="pocetakParagrafa"> <span class="brojRetka" id="12">12</span>I odmah ga Duh nagna u pustinju.  <span class="brojRetka" id="13">13</span>I bijaše u pustinji četrdeset dana, gdje ga je iskušavao Sotona; bijaše sa zvijerima, a anđeli mu služahu.</p><p class="noviRedak"> <h2>II. ISUSOVO DJELOVANJE U GALILEJI</h2><h4>Početak propovijedanja</h4><p class="pocetakParagrafa"> <span class="brojRetka" id="14">14</span>A pošto Ivan bijaše predan, otiđe Isus u Galileju. Propovijedao je evanđelje Božje:  <span class="brojRetka" id="15">15</span>»Ispunilo se vrijeme, približilo se kraljevstvo Božje! Obratite se i vjerujte evanđelju!«</p><p class="noviRedak"> <h4>Prva četiri učenika</h4><p class="pocetakParagrafa"> <span class="brojRetka" id="16">16</span>I prolazeći uz Galilejsko more, ugleda Šimuna i Andriju, brata Šimunova, gdje ribare na moru; bijahu ribari.  <span class="brojRetka" id="17">17</span>I reče im Isus: »Hajdete za mnom i učinit ću vas ribarima ljudi!«  <span class="brojRetka" id="18">18</span>Oni odmah ostaviše mreže i pođoše za njim.</p><p class="pocetakParagrafa"> <span class="brojRetka" id="19">19</span>Pošavši malo naprijed, ugleda Jakova Zebedejeva i njegova brata Ivana: u lađi su krpali mreže.  <span class="brojRetka" id="20">20</span>Odmah pozva i njih. Oni ostave oca Zebedeja u lađi s nadničarima i otiđu za njim.</p><p class="noviRedak"> <h4>Poučavanje i čudo u kafarnaumskoj sinagogi</h4><p class="pocetakParagrafa"> <span class="brojRetka" id="21">21</span>I stignu u Kafarnaum. Odmah u subotu uđe on u sinagogu i poče naučavati.  <span class="brojRetka" id="22">22</span>Bijahu zaneseni njegovim naukom. Ta učio ih je kao onaj koji ima vlast, a ne kao pismoznanci.</p><p class="pocetakParagrafa"> <span class="brojRetka" id="23">23</span>A u njihovoj se sinagogi upravo zatekao čovjek opsjednut nečistim duhom. On povika:  <span class="brojRetka" id="24">24</span>»Što ti imaš s nama, Isuse Nazarećanine? Došao si da nas uništiš? Znam tko si: Svetac Božji!«  <span class="brojRetka" id="25">25</span>Isus mu zaprijeti: »Umukni i iziđi iz njega!«  <span class="brojRetka" id="26">26</span>Nato nečisti duh potrese njime pa povika iz svega glasa i iziđe iz njega.</p><p class="pocetakParagrafa"> <span class="brojRetka" id="27">27</span>Svi se zaprepastiše te se zapitkivahu: »Što li je ovo? Nova li i snažna nauka! Pa i samim nečistim dusima zapovijeda, i pokoravaju mu se.«</p><p class="pocetakParagrafa"> <span class="brojRetka" id="28">28</span>I pročulo se odmah o njemu posvuda, po svoj okolici galilejskoj.</p><p class="noviRedak"> <h4>Ozdravljenje Petrove punice</h4><p class="pocetakParagrafa"> <span class="brojRetka" id="29">29</span>I odmah pošto iziđoše iz sinagoge, uđe s Jakovom i Ivanom u kuću Šimunovu i Andrijinu.  <span class="brojRetka" id="30">30</span>A punica Šimunova ležala u ognjici. I odmah mu kažu za nju.  <span class="brojRetka" id="31">31</span>On pristupi, prihvati je za ruku i podiže. I pusti je ognjica. I posluživaše im.</p><p class="noviRedak"> <h4>Druga ozdravljenja</h4><p class="pocetakParagrafa"> <span class="brojRetka" id="32">32</span>Uvečer, kad sunce zađe, donošahu preda nj sve bolesne i opsjednute.  <span class="brojRetka" id="33">33</span>I sav je grad nagrnuo k vratima.  <span class="brojRetka" id="34">34</span>I on ozdravi bolesnike – a bijahu mnogi i razne im bolesti – i zloduhe mnoge izagna. I ne dopusti zlodusima govoriti jer su ga znali.</p><p class="noviRedak"> <h4>Isus potajno ostavlja Kafarnaum i propovijeda po Galileji</h4><p class="pocetakParagrafa"> <span class="brojRetka" id="35">35</span>Rano ujutro, još za mraka, ustane, iziđe i povuče se na samotno mjesto i ondje se moljaše.  <span class="brojRetka" id="36">36</span>Potražiše ga Šimun i njegovi drugovi.  <span class="brojRetka" id="37">37</span>Kad ga nađoše, rekoše mu: »Svi te traže.«  <span class="brojRetka" id="38">38</span>Kaže im: »Hajdemo drugamo, u obližnja mjesta, da i ondje propovijedam! Ta zato sam došao.«  <span class="brojRetka" id="39">39</span>I prođe svom Galilejom: propovijedao je u njihovim sinagogama i zloduhe izgonio.</p><p class="noviRedak"> <h4>Ozdravljenje gubavca</h4><p class="pocetakParagrafa"> <span class="brojRetka" id="40">40</span>I dođe k njemu neki gubavac, klekne i zamoli: »Ako hoćeš, možeš me očistiti!«  <span class="brojRetka" id="41">41</span>Isus ganut pruži ruku, dotače ga se pa će mu: »Hoću, budi čist!«  <span class="brojRetka" id="42">42</span>I odmah nesta s njega gube i očisti se.  <span class="brojRetka" id="43">43</span>Isus se otrese na nj i odmah ga otpravi  <span class="brojRetka" id="44">44</span>riječima: »Pazi, nikomu ništa ne kazuj, nego idi, pokaži se svećeniku i prinesi za svoje očišćenje što propisa Mojsije, njima za svjedočanstvo.«  <span class="brojRetka" id="45">45</span>Ali čim iziđe, stane on uvelike pripovijedati i razglašavati događaj tako da Isus više nije mogao javno ući u grad, nego se zadržavao vani na samotnim mjestima. I dolažahu k njemu odasvud.</p></p></p></p></p></p></p></p></p></p>