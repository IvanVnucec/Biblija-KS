<h4>Jona protiv svog poslanja</h4><p class="pocetakParagrafa"> <span class="brojRetka" id="1">1</span>Riječ Jahvina dođe Joni, sinu Amitajevu:  <span class="brojRetka" id="2">2</span>»Ustani«, reče mu, »idi u Ninivu, grad veliki, i propovijedaj u njemu, jer se zloća njihova popela do mene.«</p><p class="pocetakParagrafa"> <span class="brojRetka" id="3">3</span>A Jona ustade da pobjegne u Taršiš, daleko od Jahve. Siđe u Jafu i nađe lađu što je plovila u Taršiš. Plati vozarinu i ukrca se da otplovi s njima u Taršiš, daleko od Jahve.  <span class="brojRetka" id="4">4</span>Ali Jahve podiže na moru silan vjetar i nastade nevrijeme veliko na moru te mišljahu da će se lađa razbiti.  <span class="brojRetka" id="5">5</span>Uplašiše se mornari; svaki zazva svoga boga, i da bi je olakšali, stadoše iz lađe bacati tovar što bijaše u njoj. Jona pak bijaše sišao na dno lađe, legao i zaspao tvrdim snom.  <span class="brojRetka" id="6">6</span>Zapovjednik lađe pristupi mu i reče: »Što spavaš kao zaklan? Ustaj i prizivlji Boga svojega! Možda će nas se sjetiti bog taj da ne poginemo.«  <span class="brojRetka" id="7">7</span>Potom rekoše jedni drugima: »Hajde da bacimo ždrijeb da vidimo od koga nam dođe ovo zlo.«</p><p class="pocetakParagrafa">Baciše ždrijeb i pade ždrijeb na Jonu.  <span class="brojRetka" id="8">8</span>Oni mu onda rekoše: »Kaži nam: zbog koga nas ovo zlo snađe, kojim se poslom baviš, odakle dolaziš, iz koje si zemlje i od kojega naroda?«  <span class="brojRetka" id="9">9</span>On im odgovori: »Ja sam Hebrej, i štujem Jahvu, Boga nebeskoga, koji stvori more i zemlju.«</p><p class="pocetakParagrafa"> <span class="brojRetka" id="10">10</span>Ljudi se uplašiše veoma i rekoše mu: »Što si to učinio!« Jer bijahu doznali da on bježi od Jahve – sam im je to pripovjedio.  <span class="brojRetka" id="11">11</span>Oni ga zapitaše: »Što da učinimo s tobom da nam se more smiri?« Jer se more sve bješnje dizalo.</p><p class="pocetakParagrafa"> <span class="brojRetka" id="12">12</span>On im odgovori: »Uzmite me i bacite u more, pa će vam se more smiriti, jer znam da se zbog mene diglo na vas ovo veliko nevrijeme.«</p><p class="pocetakParagrafa"> <span class="brojRetka" id="13">13</span>Ljudi uzeše veslati ne bi li se primakli kopnu, jer se more sve bješnje dizalo protiv njih.  <span class="brojRetka" id="14">14</span>Tad zazvaše Jahvu i rekoše: »Ah, Jahve, ne daj da poginemo zbog života ovoga čovjeka i ne svali na nas krv nevinu, jer ti si Jahve: činiš kako ti je milo.«  <span class="brojRetka" id="15">15</span>I uzevši Jonu, baciše ga u more – i more presta bjesnjeti.</p><p class="pocetakParagrafa"> <span class="brojRetka" id="16">16</span>Tada velik strah Jahvin obuze ljude te prinesoše žrtvu Jahvi i učiniše zavjete.</p>