<h4>Obraćenje Ninive i božanski oprost</h4><p class="pocetakParagrafa"> <span class="brojRetka" id="1">1</span>Riječ Jahvina dođe Joni drugi put:  <span class="brojRetka" id="2">2</span>»Ustani«, reče mu, »idi u Ninivu, grad veliki, propovijedaj u njemu što ću ti reći.«  <span class="brojRetka" id="3">3</span>Jona ustade i ode u Ninivu, kako mu Jahve zapovjedi. Niniva bijaše grad velik do Boga – tri dana hoda.  <span class="brojRetka" id="4">4</span>Jona prođe gradom dan hoda, propovijedajući: »Još četrdeset dana i Niniva će biti razorena.«  <span class="brojRetka" id="5">5</span>Ninivljani povjerovaše Bogu; oglasiše post i obukoše se u kostrijet, svi od najvećega do najmanjega.</p><p class="pocetakParagrafa"> <span class="brojRetka" id="6">6</span>Glas doprije do kralja ninivskoga: on ustade s prijestolja, skide plašt sa sebe, odjenu se u kostrijet i sjede u pepeo.  <span class="brojRetka" id="7">7</span>Tada se po odredbi kralja i njegovih velikaša oglasi i objavi u Ninivi: »Ljudi i stoka, goveda i ovce da ne okuse ništa, ni da pasu, ni da vodu piju.  <span class="brojRetka" id="8">8</span>Nego i ljudi i stoka da se pokriju kostrijeću, da glasno Boga zazivlju i da se obrati svatko sa svojega zlog puta i nepravde koju je činio.  <span class="brojRetka" id="9">9</span>Tko zna, možda će se povratiti Bog, smilovati se i odustati od ljutoga svog gnjeva da ne izginemo?«</p><p class="pocetakParagrafa"> <span class="brojRetka" id="10">10</span>Bog vidje što su činili: da se obratiše od svojega zlog puta. I sažali se Bog zbog nesreće kojom im bijaše zaprijetio i ne učini.</p>