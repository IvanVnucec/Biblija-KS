<h4>Jona izbavljen</h4><p class="pocetakParagrafa"> <span class="brojRetka" id="1">1</span>Jahve zapovjedi velikoj ribi da proguta Jonu. Tri dana i tri noći ostade Jona u ribljoj utrobi.  <span class="brojRetka" id="2">2</span>Iz utrobe riblje stade Jona moliti Jahvu, Boga svojega.  <span class="brojRetka" id="3">3</span>On reče:</p><p class="stih1">»Iz nevolje svoje zavapih Jahvi,</p><p class="stih2">i on me usliša;</p><p class="stih1">iz utrobe podzemlja zazvah,</p><p class="stih2">i ti si mi čuo glas.</p><p class="stih1"> <span class="brojRetka" id="4">4</span>Ti me baci moru u dubine,</p><p class="stih2">i voda me opteče.</p><p class="stih1">Sve poplave tvoje i valovi</p><p class="stih2">oboriše se na me.</p><p class="stih1"> <span class="brojRetka" id="5">5</span>Pomislih: odbačen sam</p><p class="stih2">ispred očiju tvojih.</p><p class="stih1">Al’ ipak oči upirem</p><p class="stih2">svetom Hramu tvojem.</p><p class="stih1"> <span class="brojRetka" id="6">6</span>Vode me do grla okružiše,</p><p class="stih2">bezdan me opkoli.</p><p class="stih1">Trave mi glavu omotaše,</p><p class="stih2"> <span class="brojRetka" id="7">7</span>siđoh do korijena planina.</p><p class="stih1">Nada mnom se zatvoriše zauvijek</p><p class="stih2">zasuni zemljini.</p><p class="stih1">Al’ ti iz jame izvadi život moj,</p><p class="stih2">o Jahve, Bože moj.</p><p class="stih1"> <span class="brojRetka" id="8">8</span>Samo što ne izdahnuh</p><p class="stih2">kad se spomenuh Jahve,</p><p class="stih1">i molitva se moja k tebi vinula,</p><p class="stih2">prema svetom Hramu tvojemu.</p><p class="stih1"> <span class="brojRetka" id="9">9</span>Oni koji štuju isprazna ništavila</p><p class="stih2">milost svoju ostavljaju.</p><p class="stih1"> <span class="brojRetka" id="10">10</span>A ja ću ti s pjesmom zahvalnicom</p><p class="stih2">žrtvu prinijeti.</p><p class="stih1">Što se zavjetovah, ispunit ću.</p><p class="stih2">Spasenje je od Gospoda.«</p><p class="pocetakParagrafa"> <span class="brojRetka" id="11">11</span>Tada Jahve zapovjedi ribi i ona izbljuva Jonu na obalu.</p>