<h2>UVOD</h2><h4>Naslov i pozdrav</h4><p class="pocetakParagrafa"> <span class="brojRetka" id="1">1</span>Pavao, po volji Božjoj apostol Krista Isusa, i brat Timotej:  <span class="brojRetka" id="2">2</span>Kološanima, svetoj i vjernoj braći u Kristu. Milost vam i mir od Boga, Oca našega!</p><p class="noviRedak"> <h4>Zahvala za vjeru i dobročinstvo</h4><p class="pocetakParagrafa"> <span class="brojRetka" id="3">3</span>Zahvaljujemo Bogu, Ocu Gospodina našega Isusa Krista, svagda za vas moleći.  <span class="brojRetka" id="4">4</span>Jer čuli smo za vašu vjeru u Kristu Isusu i za ljubav koju gajite prema svima svetima  <span class="brojRetka" id="5">5</span>poradi nade koja vam je pohranjena u nebesima. Za nju ste već čuli u Riječi istine –  <span class="brojRetka" id="6">6</span>evanđelju koje je do vas doprlo te plodove nosi i raste, kao što po svem svijetu, tako i među vama od dana kad ste čuli i spoznali milost Božju po istini,  <span class="brojRetka" id="7">7</span>kako ste naučili od ljubljenog Epafre, sluge zajedno s nama; on je umjesto nas, vjeran poslužitelj Kristov,  <span class="brojRetka" id="8">8</span>on nas je i obavijestio o vašoj ljubavi u Duhu.</p><p class="noviRedak"> <h4>Molitva za napredak Kološana</h4><p class="pocetakParagrafa"> <span class="brojRetka" id="9">9</span>Zato i mi, od dana kada to čusmo, neprestano za vas molimo i ištemo da se ispunite spoznajom volje Njegove u svoj mudrosti i shvaćanju duhovnome:  <span class="brojRetka" id="10">10</span>da živite dostojno Gospodina i posve mu ugodite, plodni svakim dobrim djelom i rastući u spoznaji Božjoj;  <span class="brojRetka" id="11">11</span>osnaženi svakom snagom, po sili Slave njegove, za svaku postojanost i strpljivost;  <span class="brojRetka" id="12">12</span>s radošću zahvaljujući Ocu koji vas osposobi za dioništvo u baštini svetih u svjetlosti.</p><p class="pocetakParagrafa"> <span class="brojRetka" id="13">13</span>On nas izbavi iz vlasti tame i prenese u kraljevstvo Sina, ljubavi svoje,  <span class="brojRetka" id="14">14</span>u kome imamo otkupljenje, otpuštenje grijeha.</p><h2>I. DOGMATSKI DIO</h2><h4>Kristovo prvenstvo</h4><p class="stih1"> <span class="brojRetka" id="15">15</span>On je slika Boga nevidljivoga,</p><p class="stih1">Prvorođenac svakog stvorenja.</p><p class="stih1"> <span class="brojRetka" id="16">16</span>Ta u njemu je sve stvoreno</p><p class="stih1">na nebesima i na zemlji,</p><p class="stih1">vidljivo i nevidljivo,</p><p class="stih1">bilo Prijestolja, bilo Gospodstva,</p><p class="stih1">bilo Vrhovništva, bilo Vlasti –</p><p class="stih1">sve je po njemu i za njega stvoreno:</p><p class="stih1"> <span class="brojRetka" id="17">17</span>on je prije svega</p><p class="stih1">i sve stoji u njemu.</p><p class="stih1"> <span class="brojRetka" id="18">18</span>On je Glava Tijela, Crkve;</p><p class="stih1">on je Početak,</p><p class="stih1">Prvorođenac od mrtvih,</p><p class="stih1">da u svemu bude Prvak.</p><p class="stih1"> <span class="brojRetka" id="19">19</span>Jer svidjelo se Bogu</p><p class="stih1">u njemu nastaniti svu Puninu</p><p class="stih1"> <span class="brojRetka" id="20">20</span>i po njemu</p><p class="stih1">– uspostavivši mir krvlju križa njegova –</p><p class="stih1">izmiriti sa sobom sve,</p><p class="stih1">bilo na zemlji, bilo na nebesima.</p><p class="noviRedak"> <h4>Kološani dionici spasenja</h4><p class="pocetakParagrafa"> <span class="brojRetka" id="21">21</span>I vas, nekoć po zlim djelima udaljene i neprijateljski raspoložene,  <span class="brojRetka" id="22">22</span>sada u ljudskom tijelu Kristovu, po smrti, sa sobom izmiri da vas k sebi privede svete, bez mane i besprigovorne.  <span class="brojRetka" id="23">23</span>Samo ako ostanete u vjeri utemeljeni, stalni i nepoljuljani u nadi evanđelja koje čuste, koje se propovijeda svakom stvorenju pod nebom, a ja mu, Pavao, postadoh poslužiteljem.</p><p class="noviRedak"> <h4>Pavlovo nastojanje oko pogana</h4><p class="pocetakParagrafa"> <span class="brojRetka" id="24">24</span>Radujem se sada dok trpim za vas i u svom tijelu dopunjam što nedostaje mukama Kristovim za Tijelo njegovo, za Crkvu.  <span class="brojRetka" id="25">25</span>Njoj ja postadoh poslužiteljem po rasporedbi Božjoj koja mi je dana za vas da potpuno pronesem Riječ Božju –  <span class="brojRetka" id="26">26</span>otajstvo pred vjekovima i pred naraštajima skriveno, a sada očitovano svetima njegovim.  <span class="brojRetka" id="27">27</span>Njima Bog htjede obznaniti kako li je slavom bogato to otajstvo među poganima: to jest Krist u vama, nada slave!  <span class="brojRetka" id="28">28</span>Njega mi navješćujemo, opominjući svakoga čovjeka, poučavajući svakoga čovjeka u svoj mudrosti da bismo svakoga čovjeka doveli do savršenstva u Kristu.  <span class="brojRetka" id="29">29</span>Za to se i trudim i borim njegovom djelotvornošću koja u meni snažno djeluje.</p></p></p></p></p>