<h4>Pavlova briga za vjeru Kološana</h4><p class="pocetakParagrafa"> <span class="brojRetka" id="1">1</span>Htio bih uistinu da znate koliko mi se boriti za vas, za one u Laodiceji i za sve koji me nisu vidjeli licem u lice:  <span class="brojRetka" id="2">2</span>da se ohrabre srca njihova, povezana u ljubavi, te se vinu do svega bogatstva, punine shvaćanja, do spoznanja otajstva Božjega – Krista,  <span class="brojRetka" id="3">3</span>u kojem su sva bogatstva mudrosti i spoznaje skrivena.</p><p class="pocetakParagrafa"> <span class="brojRetka" id="4">4</span>To govorim zato da vas tko ne prevari zavodljivim riječima.  <span class="brojRetka" id="5">5</span>Jer ako sam tijelom nenazočan, duhom sam ipak s vama: s radošću promatram vaš red i čvrstoću vaše vjere u Krista.</p><p class="noviRedak"> <h2>II. UPOZORENJE PROTIV ZABLUDA</h2><h4>Živjeti po pravoj vjeri</h4><p class="pocetakParagrafa"> <span class="brojRetka" id="6">6</span>Kao što primiste Krista Isusa, Gospodina, tako u njemu živite:  <span class="brojRetka" id="7">7</span>ukorijenjeni i nazidani na njemu i učvršćeni vjerom kako ste poučeni, obilujte zahvaljivanjem.</p><p class="pocetakParagrafa"> <span class="brojRetka" id="8">8</span>Pazite da vas tko ne odvuče mudrovanjem i ispraznim zavaravanjem što se oslanja na predaju ljudsku, na »počela svijeta«, a ne na Krista.</p><p class="noviRedak"> <h4>Krist gospodar ljudi i anđelâ</h4><p class="pocetakParagrafa"> <span class="brojRetka" id="9">9</span>Jer u njemu tjelesno prebiva sva punina božanstva; te ste i vi  <span class="brojRetka" id="10">10</span>ispunjeni u njemu, koji je glava svakoga Vrhovništva i Vlasti.</p><p class="pocetakParagrafa"> <span class="brojRetka" id="11">11</span>U njemu ste i obrezani obrezanjem nerukotvorenim – svukoste tijelo puteno – obrezanjem Kristovim:  <span class="brojRetka" id="12">12</span>s njime suukopani u krštenju, u njemu ste i suuskrsli po vjeri u snagu Boga koji ga uskrisi od mrtvih.  <span class="brojRetka" id="13">13</span>On i vas, koji bijaste mrtvi zbog prijestupâ i neobrezanosti svoga tijela, i vas on oživi zajedno s njime.</p><p class="pocetakParagrafa">Milostivo nam je oprostio sve prijestupe,  <span class="brojRetka" id="14">14</span>izbrisao zadužnicu koja propisima bijaše protiv nas, protivila nam se. Nju on ukloni pribivši je na križ.  <span class="brojRetka" id="15">15</span>Skinu Vrhovništva i Vlasti, javno to pokaza: u pobjedničkoj ih povorci s njime vodi.</p><p class="noviRedak"> <h4>Krivo i pravo bogoštovlje</h4><p class="pocetakParagrafa"> <span class="brojRetka" id="16">16</span>Neka vas dakle nitko ne sudi po jelu ili po piću, po blagdanima, mlađacima ili subotama.  <span class="brojRetka" id="17">17</span>To je tek sjena onoga što dolazi, a zbiljnost jest – tijelo Kristovo.  <span class="brojRetka" id="18">18</span>Nitko neka vas ne podcjenjuje zato što on sam uživa u »poniznosti i štovanju anđela«, zadubljuje se u svoja viđenja, bezrazložno se nadima tjelesnom pameću svojom,  <span class="brojRetka" id="19">19</span>a ne drži se Glave, Njega od kojeg sve Tijelo, zglobovima i svezama zbrinuto i povezano, raste rastom Božjim.</p><p class="pocetakParagrafa"> <span class="brojRetka" id="20">20</span>Ako ste s Kristom umrli za počela svijeta, zašto se, kao da još u ovom svijetu živite, dajete pod propise:  <span class="brojRetka" id="21">21</span>»Ne diraj, ne kušaj, ne dotiči«?  <span class="brojRetka" id="22">22</span>Sve će to uporabom propasti. Uredbe i nauci ljudski!  <span class="brojRetka" id="23">23</span>Po samozvanu bogoštovlju, poniznosti i trapljenju tijela sve to doduše slovi kao mudrost, ali nema nikakve vrijednosti, samo zasićuje tijelo.</p></p></p></p>