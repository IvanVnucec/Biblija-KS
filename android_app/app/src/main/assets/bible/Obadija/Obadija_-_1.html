<h4>Proslov</h4><p class="pocetakParagrafa"></p><p class="stih2"> <span class="brojRetka" id="1">1</span>Viđenje Obadijino.</p><p class="stih2">Ovako govori Jahve Gospod Edomu!</p><p class="stih2">Čuli smo vijest od Jahve, glasnik bî poslan k narodima:</p><p class="stih2">»Ustajte! Na nj u boj krenimo!«</p><h4>Sud Edomu</h4><p class="stih1"> <span class="brojRetka" id="2">2</span>»Jer gle, učinit ću te najmanjim među narodima,</p><p class="stih2">prezrenim veoma.</p><p class="stih1"> <span class="brojRetka" id="3">3</span>Uznositost srca tvoga zavela te,</p><p class="stih2">tebe što živiš u pećinama kamenim,</p><p class="stih2">u visoku stanu svojemu,</p><p class="stih1">i u srcu svome zboriš:</p><p class="stih2">‘Tko li će me na zemlju skinuti?’</p><p class="stih1"> <span class="brojRetka" id="4">4</span>Da se vineš k’o orao,</p><p class="stih2">gnijezdo sviješ među zvijezdama,</p><p class="stih1">i odande skinut ću te« – riječ je Jahvina. </p><h4>Uništenje Edoma</h4><p class="stih1"> <span class="brojRetka" id="5">5</span>»Dođu li k tebi lupeži</p><p class="stih2">il’ kradljivci noćni,</p><p class="stih1">kako li ćeš biti oplijenjen!</p><p class="stih2">Neće li te okrasti po miloj volji?</p><p class="stih1">Dođu li trgači k tebi,</p><p class="stih2">zar će i pabirka ostaviti?</p><p class="stih1"> <span class="brojRetka" id="6">6</span>Kako li Edom bješe pretresen,</p><p class="stih2">skrivena mu skrovišta pretražena!</p><p class="stih1"> <span class="brojRetka" id="7">7</span>Do granica te potjeraše,</p><p class="stih2">svi te saveznici tvoji prevariše,</p><p class="stih2">nadvladaše te tvoji prijatelji!</p><p class="stih1">Oni što kruh tvoj jedu zamku ti staviše:</p><p class="stih2">‘Sasvim je bez uma!’</p><p class="stih1"> <span class="brojRetka" id="8">8</span>Neću li u dan onaj« – riječ je Jahvina –</p><p class="stih2">»uništit’ mudraca u Edomu</p><p class="stih2">i razum iz gore Ezavljeve?</p><p class="stih1"> <span class="brojRetka" id="9">9</span>Ratnike tvoje, Temane, užas će spopasti,</p><p class="stih2">i posljednji će biti istrijebljen</p><p class="stih2">na gori Ezavljevoj.«</p><h4>Grijeh Edoma</h4><p class="stih1">»Za pokolj  <span class="brojRetka" id="10">10</span>i nasilje</p><p class="stih2">nad bratom svojim Jakovom</p><p class="stih1">sram će te pokriti</p><p class="stih2">i nestat ćeš zasvagda.</p><p class="stih1"> <span class="brojRetka" id="11">11</span>U dan onaj kad stajaše postrance,</p><p class="stih2">dok mu tuđinci blago odvodiše,</p><p class="stih2">dok stranci ulažahu na vrata njegova</p><p class="stih1">i ždrijeb bacahu za Jeruzalem,</p><p class="stih2">ti bijaše kao jedan od njih.</p><p class="stih1"> <span class="brojRetka" id="12">12</span>Ne naslađuj se bratu</p><p class="stih2">u dan nesreće njegove!</p><p class="stih1">Ne likuj nad sinovima judejskim</p><p class="stih2">u dan propasti njine!</p><p class="stih1">Ne razvaljuj usta</p><p class="stih2">u dan tjeskobni!</p><p class="stih1"> <span class="brojRetka" id="13">13</span>Ne provaljuj na vrata naroda moga</p><p class="stih2">u dan nesreće njegove!</p><p class="stih1">Ne naslađuj se njegovom propašću</p><p class="stih2">u dan nesreće njegove!</p><p class="stih1">Ne pružaj ruke na imanje njegovo</p><p class="stih2">u dan nesreće njegove!</p><p class="stih1"> <span class="brojRetka" id="14">14</span>Ne stoj na raskršćima</p><p class="stih2">da pobiješ njegove bjegunce!</p><p class="stih1">Ne izdaji preživjelih njegovih</p><p class="stih2">u dan tjeskobni!«</p><p class="noviRedak"> </p><p class="stih1"> <span class="brojRetka" id="15">15</span>Jer blizu je Jahvin dan svim narodima!</p><p class="stih1">Dat će ti se milo za drago,</p><p class="stih2">tvoja će djela na tvoju glavu pasti.</p><h4>Osveta Izraelova</h4><p class="stih1"> <span class="brojRetka" id="16">16</span>»Jest, kako vi piste na svetoj mi gori,</p><p class="stih2">pit će svi narodi bez oduška,</p><p class="stih1">pit će i iskapiti –</p><p class="stih2">i bit će k’o da ih nigda bilo nije.</p><p class="stih1"> <span class="brojRetka" id="17">17</span>Al’ na gori Sionu bit će spašenici</p><p class="stih2">– postat će sveta –</p><p class="stih1">i dom će Jakovljev baštiniti</p><p class="stih2">svoju baštinu.</p><p class="stih1"> <span class="brojRetka" id="18">18</span>Dom će Jakovljev biti oganj,</p><p class="stih2">dom Josipov plamen,</p><p class="stih2">dom Ezavljev strnjika.</p><p class="stih1">Potpalit će ga i proždrijeti,</p><p class="stih2">i od doma Ezavljeva nitko neće ostati« – </p><p class="stih2">riječ je Jahvina.</p><h4>Novi Izrael</h4><p class="stih1"> <span class="brojRetka" id="19">19</span>Žitelji negepski baštinit će goru Ezavljevu,</p><p class="stih2">žitelji Šefele zemlju filistejsku;</p><p class="stih1">baštinit će kraj Efrajimov i kraj samarijski,</p><p class="stih2">a Benjamin će baštiniti Gilead.</p><p class="stih1"> <span class="brojRetka" id="20">20</span>A izgnana nekoć vojska sinova Izraelovih</p><p class="stih2">baštinit će Kanaan sve do Sarfate;</p><p class="stih1">izgnanici jeruzalemski što su u Sefaradu</p><p class="stih2">baštinit će gradove negepske.</p><p class="stih1"> <span class="brojRetka" id="21">21</span>Izbavitelji će uzaći na goru Sion</p><p class="stih2">da sude gori Ezavljevoj.</p><p class="stih2">I tada će nastat’ kraljevstvo Jahvino.</p>