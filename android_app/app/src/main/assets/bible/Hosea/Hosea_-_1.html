<h4>Natpis</h4><p class="pocetakParagrafa"> <span class="brojRetka" id="1">1</span>Riječ Jahvina koja dođe Hošei, sinu Beerijevu, u dane Uzije, Jotama, Ahaza i Ezekije, kraljeva judejskih, u dane Jeroboama, sina Joaševa, kralja izraelskog.</p><p class="noviRedak"> <h2>I. HOŠEINA ŽENIDBA I NJEZINO SIMBOLIČKO ZNAČENJE</h2><h4>Hošea se ženi i dobiva djecu</h4><p class="pocetakParagrafa"> <span class="brojRetka" id="2">2</span>Početak riječi Jahvinih Hošei. Jahve reče Hošei: »Idi, oženi se bludnicom i izrodi djecu bludničku, jer se zemlja bludu odala, odmetnuvši se od Jahve!«</p><p class="pocetakParagrafa"> <span class="brojRetka" id="3">3</span>I on ode, uze Gomeru, kćer Diblajimovu, koja zače i rodi mu sina.</p><p class="pocetakParagrafa"> <span class="brojRetka" id="4">4</span>Jahve mu reče: »Nadjeni mu ime Jizreel, jer još samo malo i kaznit ću pokolje jizreelske na domu Jehuovu i dokončat ću kraljevstvo doma Izraelova.  <span class="brojRetka" id="5">5</span>I u taj dan slomit ću lûk Izraelov u dolini jizreelskoj.«</p><p class="pocetakParagrafa"> <span class="brojRetka" id="6">6</span>I ona opet zače i rodi kćer. I reče mu Jahve: »Nadjeni joj ime Nemila, jer mi odsad neće biti mila kuća Izraelova, od nje ću se povući;  <span class="brojRetka" id="7">7</span>a omiljet će mi kuća Judina, spasit ću je Jahvom, Bogom njihovim, a neću je spasiti lûkom, mačem ni kopljem, ni konjima ni konjanicima.«</p><p class="pocetakParagrafa"> <span class="brojRetka" id="8">8</span>Kad odoji Nemilu, zače opet i rodi sina.  <span class="brojRetka" id="9">9</span>I reče Jahve: »Nadjeni mu ime Ne-narod-moj, jer više niste narod moj i ja vama nisam više Onaj koji jest.«</p></p>