<p class="pocetakParagrafa"> <span class="brojRetka" id="1">1</span>Ispaštat će Samarija</p><p class="stih2">jer se protiv Boga svoga pobunila.</p><p class="stih1">Od mača past će oni,</p><p class="stih2">djecu će njihovu smrskati,</p><p class="stih2">žene trudne rasporiti.</p><h2>III. IZRAELOVO OBRAĆENJE I ZADOBIVANJE MILOSTI POGLED U BUDUĆNOST</h2><h4>Izraelov iskren povratak Jahvi</h4><p class="stih1"> <span class="brojRetka" id="2">2</span>Vrati se, Izraele, Jahvi Bogu svome,</p><p class="stih2">jer zbog svojeg si bezakonja posrnuo.</p><p class="stih1"> <span class="brojRetka" id="3">3</span>Uzmite sa sobom riječi</p><p class="stih2">i Jahvi se vratite.</p><p class="stih1">Recite mu: »Skini s nas bezakonje</p><p class="stih2">i dobrohotno primi</p><p class="stih2">da ti prinesemo plod svojih usana.</p><p class="stih1"> <span class="brojRetka" id="4">4</span>Asirac nas neće izbavljati</p><p class="stih2">i nećemo konje više jahati</p><p class="stih1">niti ćemo djelu ruku svojih</p><p class="stih2">govoriti: ‘Bože naš!’ –</p><p class="stih2">jer u tebe sirota milost nalazi.«</p><p class="stih1"> <span class="brojRetka" id="5">5</span>Iscijelit ću ih od njihova otpada,</p><p class="stih2">od svega ću ih srca ljubiti;</p><p class="stih2">jer gnjev se moj odvratio od njih.</p><p class="stih1"> <span class="brojRetka" id="6">6</span>Bit ću kao rosa Izraelu;</p><p class="stih2">kao ljiljan on će cvasti,</p><p class="stih1">pustit će korijen poput jablana,</p><p class="stih2"> <span class="brojRetka" id="7">7</span>nadaleko pružat će izdanke.</p><p class="stih1">Ljepota će mu biti kao u masline,</p><p class="stih2">miris poput libanonskog.</p><p class="stih1"> <span class="brojRetka" id="8">8</span>Opet će u mojoj sjeni boraviti,</p><p class="stih2">uzgajat će svoju pšenicu,</p><p class="stih1">vinograde gajit’</p><p class="stih2">što će steći ime vina helbonskog.</p><p class="stih1"> <span class="brojRetka" id="9">9</span>Efrajime, što ti imaš još s kumirima?</p><p class="stih2">Ja sam ga uslišao i pogledao.</p><p class="stih1">Ja sam poput zelena čempresa:</p><p class="stih2">po meni si rodan plodovima.</p><h4>Završna opomena</h4><p class="stih1"> <span class="brojRetka" id="10">10</span>Tko je mudar neka shvati ovo,</p><p class="stih2">i čovjek razuman neka spozna!</p><p class="stih1">Jer pravi su putovi Jahvini:</p><p class="stih2">pravednici hode po njima,</p><p class="stih2">grešnici na njima posrću.</p>