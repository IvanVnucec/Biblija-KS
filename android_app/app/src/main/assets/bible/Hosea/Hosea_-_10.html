<h4>Uništenje Izraelovih kumira</h4><p class="pocetakParagrafa"> <span class="brojRetka" id="1">1</span>Bujna je loza bio Izrael,</p><p class="stih2">rod bogat ona je nosila.</p><p class="stih1">I što mu je više rodilo plodova,</p><p class="stih2">to je više umnažao žrtvenike;</p><p class="stih1">što mu je bogatija zemlja bila,</p><p class="stih2">to je kićenije dizao stupove.</p><p class="stih1"> <span class="brojRetka" id="2">2</span>Srce je njihovo prijevarno,</p><p class="stih2">okajat će to oni!</p><p class="stih1">Porušit će im On žrtvenike,</p><p class="stih2">polomiti stupove njihove.</p><p class="noviRedak"> </p><p class="stih1"> <span class="brojRetka" id="3">3</span>Kazat će tada: »Mi kralja nemamo</p><p class="stih2">jer se Jahve bojali nismo.</p><p class="stih2">Ta čemu bi nam bio kralj?«</p><p class="stih1"> <span class="brojRetka" id="4">4</span>Riječi prosiplju,</p><p class="stih2">lažno se kunu, </p><p class="stih2">sklapaju saveze;</p><p class="stih1">a právo cvate k’o otrovno bilje</p><p class="stih2">u brazdama polja.</p><p class="stih1"> <span class="brojRetka" id="5">5</span>Za tele betavensko</p><p class="stih2">strepe stanovnici Samarije;</p><p class="stih1">da, zbog njega tuguje narod njegov,</p><p class="stih2">svećenici njegovi kukaju nad njim,</p><p class="stih2">nad slavom njegovom jer je od njega prognana.</p><p class="stih1"> <span class="brojRetka" id="6">6</span>A njega samog odvući će u Asiriju</p><p class="stih2">na dar velikome kralju.</p><p class="stih1">Efrajima stid će spopasti,</p><p class="stih2">crvenjet će se Izrael zbog svoje odluke.</p><p class="noviRedak"> </p><p class="stih1"> <span class="brojRetka" id="7">7</span>Uništena je Samarija.</p><p class="stih2">Njen kralj tek trunak je vodi na površju.</p><p class="stih1"> <span class="brojRetka" id="8">8</span>Bit će razorene sramne uzvišice,</p><p class="stih2">grijeh Izraelov;</p><p class="stih1">trnje će i čičak rasti</p><p class="stih2">po žrtvenicima njihovim.</p><p class="stih1">Tad će govoriti brdima: »Pokrijte nas!«</p><p class="stih2">i bregovima: »Padnite na nas!«</p><h4>Protiv Gibeje</h4><p class="stih1"> <span class="brojRetka" id="9">9</span>Većma no u dane gibejske griješio si, Izraele!</p><p class="stih2">A da se i ondje zaustaviše,</p><p class="stih2">ne bi li ih zatekao rat kao bezakonike gibejske?</p><p class="stih1"> <span class="brojRetka" id="10">10</span>Kako mi se svidi, kaznit ću ih:</p><p class="stih2">sabrat će se protiv njih narodi</p><p class="stih2">da ih za dvostruko kazne bezakonje.</p><h4>Prijetnje i poziv na obraćenje</h4><p class="stih1"> <span class="brojRetka" id="11">11</span>Efrajim je junica dobro naučena</p><p class="stih2">koja rado vrše;</p><p class="stih1">šiju ću joj lijepu ujarmiti,</p><p class="stih2">upregnut ću Efrajima.</p><p class="stih1">Juda će orati,</p><p class="stih2">Jakov branat’.</p><p class="stih1"> <span class="brojRetka" id="12">12</span>Sijte pravednost,</p><p class="stih2">požet ćete ljubav;</p><p class="stih2">krčite zemlje nove:</p><p class="stih1">vrijeme je da Jahvu tražite</p><p class="stih2">dok ne dođe</p><p class="stih2">i podaždi vam pravdom.</p><h4>Prijetnja ratom</h4><p class="stih1"> <span class="brojRetka" id="13">13</span>Orali ste bezbožnost,</p><p class="stih2">želi bezakonje,</p><p class="stih2">jeli plod prijevare.</p><p class="stih1">Pouzdao si se u kola svoja</p><p class="stih2">i u mnoštvo svojih ratnika,</p><p class="stih1"> <span class="brojRetka" id="14">14</span>zato će se vika bojna</p><p class="stih2">razlijegati tvojim gradovima</p><p class="stih1">i sve će ti tvrđe biti razorene</p><p class="stih2">k’o što Šalman razori Bet Arbel</p><p class="stih1">u dan ratni,</p><p class="stih2">kada mater smrskaše na sinovima.</p><p class="stih1"> <span class="brojRetka" id="15">15</span>Evo što vam Betel učini</p><p class="stih2">jer ste u zlu ogrezli:</p><p class="stih1">u zoru će zavijek nestati</p><p class="stih2">kralja Izraelova!</p>