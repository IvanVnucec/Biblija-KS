<h4>Nevolje izgnanstva</h4><p class="pocetakParagrafa"> <span class="brojRetka" id="1">1</span>Ne raduj se, Izraele,</p><p class="stih2">ne kliči k’o drugi narodi;</p><p class="stih2">bludu se oda,</p><p class="stih1">jer, ostavivši Boga svoga,</p><p class="stih2">zavolio si plaću bludničku</p><p class="stih2">po svim gumnima žitnim.</p><p class="stih1"> <span class="brojRetka" id="2">2</span>Ni gumno ni kaca neće ih hraniti,</p><p class="stih2">i mlado će ih vino prevariti.</p><p class="stih1"> <span class="brojRetka" id="3">3</span>Neće više živjeti u zemlji Jahvinoj,</p><p class="stih2">Efrajim će se vratiti u Egipat</p><p class="stih2">i nečista će jela jesti u Asuru. </p><p class="stih1"> <span class="brojRetka" id="4">4</span>Neće više Jahvi lijevati vina,</p><p class="stih2">nit’ će mu prinositi žrtve svoje;</p><p class="stih1">kruh će im biti kao kruh žalosti,</p><p class="stih2">i nečist će biti tko ga bude jeo;</p><p class="stih1">jer njihov je kruh samo za njih,</p><p class="stih2">neće ući u dom Jahvin.</p><p class="stih1"> <span class="brojRetka" id="5">5</span>Što ćete činiti na dan blagdanski,</p><p class="stih2">na dan svetkovine Jahvine?</p><p class="stih1"> <span class="brojRetka" id="6">6</span>Jer, evo gdje odoše pred pustošenjem;</p><p class="stih2">prihvatit će ih Egipat, sahraniti Memfis,</p><p class="stih1">srebrna im blaga kopriva će baštiniti,</p><p class="stih2">šatore će njihove obrasti trnje.</p><h4>Progon proroka</h4><p class="stih1"> <span class="brojRetka" id="7">7</span>Dođoše dani kazne!</p><p class="stih2">Dođoše dani odmazde!</p><p class="stih1">Nek’ znade Izrael!</p><p class="stih2">Lud je prorok,</p><p class="stih2">nadahnuti bunca!</p><p class="stih1">Zbog velikog bezakonja tvoga</p><p class="stih2">i silnog buntovništva.</p><p class="stih1"> <span class="brojRetka" id="8">8</span>Efrajim uhodi šator prorokov,</p><p class="stih2">stavljaju mu zamke po svim putovima,</p><p class="stih2">odmazda je u kući Boga njegova.</p><p class="stih1"> <span class="brojRetka" id="9">9</span>U duboku su pali pokvarenost</p><p class="stih2">kao u dane Gibeje;</p><p class="stih1">spomenut će se Jahve bezakonja njihova</p><p class="stih2">i grijehe će njihove kazniti.</p><h4>Kazna za zločin u Baal Peoru</h4><p class="stih1"> <span class="brojRetka" id="10">10</span>Kao grožđe u pustinji nađoh ja Izraela,</p><p class="stih2">kao rani plod na smokvi vidjeh oce vaše;</p><p class="stih1">oni dođoše u Baal Peor, posvetiše se sramoti</p><p class="stih2">i postadoše grozote kao ljubimci njihovi.</p><p class="stih1"> <span class="brojRetka" id="11">11</span>Odletje poput ptice slava Efrajimova:</p><p class="stih2">od rođenja, od utrobe, od začeća.</p><p class="stih1"> <span class="brojRetka" id="12">12</span>Ako i podignu svoje sinove,</p><p class="stih2">oduzet ću ih prije dobi muževne,</p><p class="stih2">da, teško njima kada ih ostavim!</p><p class="stih1"> <span class="brojRetka" id="13">13</span>Efrajim je k’o da gledam Tir na njivi posađen,</p><p class="stih2">al’ će Efrajim djecu svoju voditi na klanje.</p><p class="stih1"> <span class="brojRetka" id="14">14</span>Daj im, o Jahve! A što da im dadeš?</p><p class="stih2">Daj im krilo jalovo, dojke usahle.</p><h4>Kazna za zločin u Gilgalu</h4><p class="stih1"> <span class="brojRetka" id="15">15</span>U Gilgalu sva je njihova zloća,</p><p class="stih2">ondje sam ih zamrzio.</p><p class="stih1">Zbog njihovih djela opakih</p><p class="stih2">iz kuće svoje ću ih izagnati,</p><p class="stih1">voljeti ih više neću,</p><p class="stih2">svi su im knezovi odmetnici.</p><p class="stih1"> <span class="brojRetka" id="16">16</span>Pogođen je Efrajim,</p><p class="stih2">korijen mu je usahnuo;</p><p class="stih2">roda neće imati.</p><p class="stih1">Ako im se i rodi djece,</p><p class="stih2">ubit ću im mili plod utrobe.</p><p class="stih1"> <span class="brojRetka" id="17">17</span>Odbacit će ih Bog moj</p><p class="stih2">jer ga nisu poslušali;</p><p class="stih2">i potucat će se među narodima.</p>