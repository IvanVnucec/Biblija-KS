<h4>Budućnost Izraela</h4><p class="pocetakParagrafa"> <span class="brojRetka" id="1">1</span>»A djece Izraelove bit će brojem k’o pijeska u moru što se izmjerit’ ne može ni izbrojit’.</p><p class="stih1">Umjesto da im govore: ‘Vi niste moj narod’,</p><p class="stih2">zvat će ih: ‘Sinovi Boga živoga’.</p><p class="stih1"> <span class="brojRetka" id="2">2</span>Ujedinit će se sinovi Judini i sinovi Izraelovi,</p><p class="stih2">postavit će sebi jednoga glavara</p><p class="stih1">i otići će iz zemlje;</p><p class="stih2">jer velik će biti dan jizreelski.</p><p class="stih1"> <span class="brojRetka" id="3">3</span>Recite braći svojoj: ‘Narode moj’,</p><p class="stih2">sestrama svojim: ‘Mila’.«</p><h4>Jahve i njegova nevjerna žena</h4><p class="stih1"> <span class="brojRetka" id="4">4</span>»Podignite tužbu, podignite, protiv majke svoje,</p><p class="stih2">jer ona mi nije više žena,</p><p class="stih2">a ja joj muž više nisam.</p><p class="stih1">Nek’ odbaci od sebe bludničenja</p><p class="stih2">i preljube izmeđ’ svojih dojki,</p><p class="stih1"> <span class="brojRetka" id="5">5</span>da je golu ne svučem</p><p class="stih2">te učinim da bude k’o na dan rođenja;</p><p class="stih1">da je ne obratim u pustinju,</p><p class="stih2">da je u zemlju suhu ne obratim</p><p class="stih2">i žeđu ne umorim.</p><p class="noviRedak"> </p><p class="stih1"> <span class="brojRetka" id="6">6</span>Ja joj djece neću milovati,</p><p class="stih2">jer djeca su to bludnička.</p><p class="stih1"> <span class="brojRetka" id="7">7</span>Da, bludu se odala mati njihova,</p><p class="stih2">sramotila se ona koja ih zače.</p><p class="stih1">Da, rekla je: ‘Trčat ću za svojim milosnicima,</p><p class="stih2">za njima koji mi daju kruh moj i vodu,</p><p class="stih2">vunu moju i lan, ulje i piće moje.’</p><p class="noviRedak"> </p><p class="stih1"> <span class="brojRetka" id="8">8</span>Stoga ću put joj trnjem zagraditi,</p><p class="stih2">zidom opkoliti, da ne nađe više svojih staza.</p><p class="stih1"> <span class="brojRetka" id="9">9</span>I trčat će za milosnicima, ali ih stići neće,</p><p class="stih2">tražit će ih, al’ ih neće pronaći.</p><p class="stih1">Tada će reći: ‘Idem se vratiti prvome mužu,</p><p class="stih2">jer sretnija bijah prije nego sada.’</p><p class="noviRedak"> </p><p class="stih1"> <span class="brojRetka" id="10">10</span>I ona nije razumjela da joj ja davah</p><p class="stih2">i žito i mošt i ulje,</p><p class="stih1">da je ja obasipah srebrom i zlatom</p><p class="stih2">od kojega načiniše baale.</p><p class="noviRedak"> </p><p class="stih1"> <span class="brojRetka" id="11">11</span>Stoga ću uzeti natrag svoje žito u svoje vrijeme</p><p class="stih2">i svoj mošt u pravi čas;</p><p class="stih1">oduzet ću svoju vunu i svoj lan</p><p class="stih2">kojima je imala pokriti golotinju svoju;</p><p class="stih1"> <span class="brojRetka" id="12">12</span>sad ću joj otkriti sramotu na oči njenih milosnika,</p><p class="stih2">i nitko je iz moje neće izbaviti ruke.</p><p class="stih1"> <span class="brojRetka" id="13">13</span>Učinit ću kraj svim njenim veseljima,</p><p class="stih2">svetkovinama, mlađacima, subotama</p><p class="stih2">i svim blagdanima njezinim.</p><p class="noviRedak"> </p><p class="stih1"> <span class="brojRetka" id="14">14</span>Opustošit ću joj čokote i smokve za koje je govorila:</p><p class="stih2">‘To je plaća što mi je dadoše moji milosnici.’</p><p class="stih1">Obratit ću ih u šikarje,</p><p class="stih2">i životinje će ih poljske obrstiti.</p><p class="noviRedak"> </p><p class="stih1"> <span class="brojRetka" id="15">15</span>Kaznit ću je za dane Baalove</p><p class="stih2">kojima je kâd palila,</p><p class="stih1">kitila se grivnom i kolajnom</p><p class="stih2">i trčala za svojim milosnicima;</p><p class="stih1">a mene je zaboravljala« –</p><p class="stih2">riječ je Jahvina.</p><p class="noviRedak"> </p><p class="stih1"> <span class="brojRetka" id="16">16</span>»Stoga ću je, evo, primamiti,</p><p class="stih2">odvesti je u pustinju</p><p class="stih2">i njenu progovorit’ srcu.</p><p class="stih1"> <span class="brojRetka" id="17">17</span>I vratit ću joj ondje njene vinograde,</p><p class="stih2">i od doline ću akorske učiniti vrata nade.</p><p class="stih1">Ondje će mi odgovarat’ ona kao u</p><p class="stih2">dane svoje mladosti,</p><p class="stih1">kao u vrijeme kada je izišla iz Egipta.</p><p class="noviRedak"> </p><p class="stih1"> <span class="brojRetka" id="18">18</span>U onaj dan« – riječ je Jahvina –</p><p class="stih2">»ti ćeš me zvati: ‘Mužu moj’,</p><p class="stih2">a nećeš me više zvati: ‘Moj Baale’.</p><p class="noviRedak"> </p><p class="stih1"> <span class="brojRetka" id="19">19</span>Uklonit ću joj iz usta imena baalska</p><p class="stih2">i neće im više ime spominjati.</p><p class="noviRedak"> </p><p class="stih1"> <span class="brojRetka" id="20">20</span>U onaj dan, učinit ću za njih savez</p><p class="stih2">sa životinjama u polju,</p><p class="stih1">s pticama nebeskim</p><p class="stih2">i gmazovima zemskim;</p><p class="stih1">lûk, mač i boj istrijebit ću iz zemlje</p><p class="stih2">da mirno u njoj počiva.</p><p class="noviRedak"> </p><p class="stih1"> <span class="brojRetka" id="21">21</span>Zaručit ću te sebi dovijeka;</p><p class="stih2">zaručit ću te u pravdi i u pravu,</p><p class="stih2">u nježnosti i u ljubavi;</p><p class="stih1"> <span class="brojRetka" id="22">22</span>zaručit ću te sebi u vjernosti</p><p class="stih2">i ti ćeš spoznati Jahvu.</p><p class="stih1"> <span class="brojRetka" id="23">23</span>U onaj dan« – riječ je Jahvina –</p><p class="stih2">»odazvat ću se nebesima,</p><p class="stih2">a ona će se zemlji odazvati;</p><p class="stih1"> <span class="brojRetka" id="24">24</span>zemlja će se odazvati žitu, moštu i ulju,</p><p class="stih2">a oni će se odazvati Jizreelu.</p><p class="stih1"> <span class="brojRetka" id="25">25</span>I posijat ću ga u zemlji,</p><p class="stih2">zamilovat ću Nemilu,</p><p class="stih1">Ne-narodu mom reći ću: </p><p class="stih2">‘Ti si narod moj!’</p><p class="stih2">a on će reći: ‘Bože moj!’«</p>