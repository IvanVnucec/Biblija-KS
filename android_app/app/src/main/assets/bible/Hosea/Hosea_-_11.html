<h4>Neuzvraćena očinska ljubav</h4><p class="pocetakParagrafa"> <span class="brojRetka" id="1">1</span>Dok Izrael bijaše dijete,</p><p class="stih2">ja ga ljubljah,</p><p class="stih2">iz Egipta dozvah sina svoga.</p><p class="stih1"> <span class="brojRetka" id="2">2</span>Al’ što sam ih više zvao,</p><p class="stih2">sve su dalje od mene odlazili;</p><p class="stih1">baalima su žrtvovali,</p><p class="stih2">kadili kumirima.</p><p class="stih1"> <span class="brojRetka" id="3">3</span>A ja sam Efrajima hodati učio,</p><p class="stih2">držeći ga za ruke njegove;</p><p class="stih2">al’ oni ne spoznaše da sam se za njih brinuo.</p><p class="stih1"> <span class="brojRetka" id="4">4</span>Užima za ljude privlačio sam ih,</p><p class="stih2">konopcima ljubavi;</p><p class="stih1">bijah im k’o onaj</p><p class="stih2">koji u čeljustima njihovim</p><p class="stih2">žvale opušta;</p><p class="stih1">nad njega se saginjah</p><p class="stih2">i davah mu jesti.</p><p class="noviRedak"> </p><p class="stih1"> <span class="brojRetka" id="5">5</span>U zemlju egipatsku on će se vratiti,</p><p class="stih2">Asirac će mu kraljem biti,</p><p class="stih2">jer se ne htjede vratiti k meni.</p><p class="stih1"> <span class="brojRetka" id="6">6</span>Mač će bješnjeti njegovim gradovima,</p><p class="stih2">uništiti prijevornice njegove,</p><p class="stih2">proždirat će zbog spletaka njegovih.</p><h4>Ljubav je jača</h4><p class="stih1"> <span class="brojRetka" id="7">7</span>Narod je moj sklon otpadu;</p><p class="stih2">i premda ga k Višnjem dozivlju,</p><p class="stih2">nitko da ga podigne.</p><p class="stih1"> <span class="brojRetka" id="8">8</span>Kako da te dadem, Efrajime,</p><p class="stih2">kako da te predam, Izraele!</p><p class="stih1">Kako da te dadem kao Admu,</p><p class="stih2">da učinim s tobom kao Sebojimu?</p><p class="stih1">Srce mi je uznemireno,</p><p class="stih2">uzavrela mi sva utroba:</p><p class="stih1"> <span class="brojRetka" id="9">9</span>neću više gnjevu dati maha,</p><p class="stih2">neću opet zatirati Efrajima,</p><p class="stih1">jer ja sam Bog, a ne čovjek:</p><p class="stih2">Svetac posred tebe –</p><p class="stih2">neću više gnjevan dolaziti!</p><h4>Povratak iz izgnanstva</h4><p class="stih1"> <span class="brojRetka" id="10">10</span>Za Jahvom će ići on,</p><p class="stih2">k’o lav on će rikati;</p><p class="stih1">a kad zarikao bude,</p><p class="stih2">sinovi će mu veselo dohrliti sa zapada;</p><p class="stih1"> <span class="brojRetka" id="11">11</span>k’o ptice će dohrliti iz Egipta,</p><p class="stih2">k’o golubica iz zemlje asirske,</p><p class="stih1">i naselit ću ih po kućama njihovim –</p><p class="stih2">riječ je Jahvina.</p>