<h4>Pohvala Mordokaja</h4><p class="pocetakParagrafa"> <span class="brojRetka" id="1">1</span>Kralj Ahasver udari danak na zemlju i na otoke morske.  <span class="brojRetka" id="2">2</span>Sva djela njegove moći i hrabrosti, a tako i izvještaj o uzdignuću Mordokaja koga je kralj uzvisio, zapisani su u Ljetopisima kraljevâ Medije i Perzije:  <span class="brojRetka" id="3">3</span>kako je Židov Mordokaj bio prvi iza kralja Ahasvera, velik u očima Židova, voljen od mnoštva svoje subraće kao pobornik blagostanja svoga naroda i glasnik mira za svoj rod.</p><p class="pocetakParagrafa"> <span class="brojRetka" id="3a">3a</span>Mordokaj uskliknu: »Božje je to djelo!  <span class="brojRetka" id="3b">3b</span>Sjećam se, evo, sna koji sam o tom usnio – ništa nije ostalo neispunjeno:  <span class="brojRetka" id="3c">3c</span>malen izvor koji posta rijeka, svjetlo, sunce i voda u izobilju. Rijeka je Estera kojom se kralj oženio i učinio je kraljicom.  <span class="brojRetka" id="3d">3d</span>Dva zmaja, to smo ja i Haman.  <span class="brojRetka" id="3e">3e</span>Narodi, to su svi oni koji su se udružili da bi zatrli ime židovsko.  <span class="brojRetka" id="3f">3f</span>Moj narod, to je Izrael – oni koji podigoše svoj glas k Bogu i biše spašeni. Da, Gospod spasi svoj narod! Gospod nas oslobodi svih onih zala! Bog izvede znakove i čudesa kakvih nema među poganima!  <span class="brojRetka" id="3g">3g</span>Zato on baca dva ždrijeba: jedan za Božji puk, drugi za sve ostale narode.  <span class="brojRetka" id="3h">3h</span>I oba ova ždrijeba izađoše u čas, vrijeme i dan koji je dosudio Bog za sve narode.  <span class="brojRetka" id="3i">3i</span>Sjetio se Bog naroda svoga i dosudio pravdu baštini svojoj.  <span class="brojRetka" id="3k">3k</span>I bit će im – narodu njegovu Izraelu – ovi dani mjeseca adara, to jest četrnaesti i petnaesti, dani okupljanja, radosti i veselja pred Bogom za pokoljenja dovijeka.«</p><p class="noviRedak"> <h4>Bilješka grčkog prevodioca</h4><p class="pocetakParagrafa"> <span class="brojRetka" id="3l">3l</span>Četvrte godine kraljevanja Ptolemejeva i Kleopatrina, Dositej, koji se kazao kao svećenik i levit, i njegov sin Ptolemej doniješe ovo pismo o Purimu, tvrdeći da je vjerodostojno i da ga je preveo Lizimah, sin Ptolemejev, iz Jeruzalema.</p></p>