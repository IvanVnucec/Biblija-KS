<h4>Estera pred kraljem</h4><p class="pocetakParagrafa"> <span class="brojRetka" id="1">1</span>Trećega dana, pošto presta moliti, svuče molitvene haljine i zaodjenu se slavom svojom.  <span class="brojRetka" id="1a">1a</span>Tako čarobna zazva Boga svevida i spasitelja. Onda uze dvije sluškinje. Na jednu se gotovo nježno naslanjala, a druga ju je slijedila i pridržavala njezinu odjeću.  <span class="brojRetka" id="1b">1b</span>Blistala je od vrhunske ljepote, lice joj bijaše veselo, kao rastvoreno ljubavi, a srce sapeto od straha. <span class="brojRetka" id="1c">1c</span>Kroza sva je vrata ušla pred kralja. On je sjedio na svom kraljevskom prijestolju, zaogrnut svim ukrasom veličanstva svoga, sav u zlatu i dragom kamenju, ulijevao je veliko strahopoštovanje.  <span class="brojRetka" id="1d">1d</span>Podigavši svoje lice, sjajem ozaren, pogleda krajnje ljutit. Kraljici pozli. Od slabosti problijedje i klonu na glavu sluškinje što je pred njom išla.  <span class="brojRetka" id="1e">1e</span>Tada Bog sklonu kraljevu dušu na blagost. Zabrinut, kralj skoči sa svoga prijestolja i uze je u naručje dok ne dođe k sebi. Hrabrio ju je utješnim riječima i upitao:  <span class="brojRetka" id="1f">1f</span>»Što je, Estero? Ja sam tvoj brat! Ne boj se, nećeš umrijeti – naša je uredba za obične ljude. Priđi!« <span class="brojRetka" id="2">2</span>I podigavši zlatno žezlo, postavi ga na vrat Esteri, zagrli je i reče: »Govori mi!«  <span class="brojRetka" id="2a">2a</span>Ona mu reče: »Spazih te, gospodaru, kao anđela Božjega, pa mi se uznemiri srce od straha pred sjajem tvojim. Jer si, gospodaru, divan i lice ti je puno dražesti.«  <span class="brojRetka" id="2b">2b</span>Dok je još govorila, klonu od iznemoglosti. Kralj se uznemiri, a sva ju je posluga njegova hrabrila.  <span class="brojRetka" id="3">3</span>Kralj joj reče: »Što je tebi, kraljice Estero? Što želiš? Bila to i polovica kraljevstva, dobit ćeš je!«  <span class="brojRetka" id="4">4</span>Estera odgovori: »Neka kralj, ako mu je drago, dođe s Hamanom na gozbu koju sam danas priredila.«  <span class="brojRetka" id="5">5</span>Kralj odvrati: »Obavijestite odmah Hamana da bi se izvršila Esterina želja.«</p><p class="pocetakParagrafa">Kralj, dakle, dođe s Hamanom na gozbu koju je Estera priredila.  <span class="brojRetka" id="6">6</span>Dok su pili vino, kralj kaza Esteri: »Što god zatražiš, dobit ćeš. Što god zaželiš, bila to i polovica kraljevstva, bit će ti!«  <span class="brojRetka" id="7">7</span>Estera odgovori: »Molba mi je i želja,  <span class="brojRetka" id="8">8</span>ako sam našla milost u očima kraljevim i ako se kralju svidi dati mi što molim i učiniti što želim, da kralj ponovno dođe s Hamanom na gozbu koju ću sutra pripremiti za njih i tad ću postupiti po riječi kraljevoj.«</p><p class="pocetakParagrafa"> <span class="brojRetka" id="9">9</span>Toga dana Haman iziđe sretan i zadovoljna srca, ali se rasrdi jako na Mordokaja kad vidje da na vratima kraljevim nije ustao ni maknuo se pred njim.  <span class="brojRetka" id="10">10</span>Haman se ipak svlada. Ode kući i posla po svoje prijatelje i po ženu Zarešu.  <span class="brojRetka" id="11">11</span>Pripovijedao im je o sjaju svoga bogatstva, o mnoštvu svojih sinova i o svemu onome čime ga je kralj uzveličao i čime ga je uzdignuo nad sve svoje knezove i službenike.  <span class="brojRetka" id="12">12</span>Haman još dometnu: »I kraljica Estera nije uz kralja pozvala nikoga osim mene na gozbu koju je priredila. I sutra sam samo ja uz kralja njezin uzvanik.  <span class="brojRetka" id="13">13</span>Ali me sve to ne može učiniti sretnim dokle god gledam Židova Mordokaja kako sjedi na vratima kraljevim.«  <span class="brojRetka" id="14">14</span>Reče mu Zareša, žena njegova, i svi prijatelji njegovi: »Podigni vješala visoka pedeset lakata. Sutra ujutro zatraži od kralja neka na njih objese Mordokaja. Poslije toga idi sretan s kraljem na gozbu.« Savjet se Hamanu učini dobar, pa on naredi da se podignu vješala.</p>