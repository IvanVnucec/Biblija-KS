<h4>Mordokaj i Estera predusreću opasnost</h4><p class="pocetakParagrafa"> <span class="brojRetka" id="1">1</span>Mordokaj doznade za sve što se dogodilo: razdera na sebi haljine, navuče kostrijet, posu se pepelom i prođe posred grada kukajući glasno i gorko.  <span class="brojRetka" id="2">2</span>Dođe samo do kraljevih vrata, jer s onom kostrijeti na sebi ne mogaše kroz njih proći.  <span class="brojRetka" id="3">3</span>U svakoj je pokrajini, svuda gdje se doznala kraljeva riječ i njegov proglas, među Židovima zavladala žalost: postili su, plakali i jadikovali. Mnogima od njih kostrijet i pepeo postaše ležaj.</p><p class="pocetakParagrafa"> <span class="brojRetka" id="4">4</span>Esterine djevojke i njezini eunusi dođoše da je o tome obavijeste. Kraljica se veoma uznemiri. Posla Mordokaju haljine da bi ih obukao a skinuo sa sebe kostrijet, ali on to odbi.  <span class="brojRetka" id="5">5</span>Nato Estera pozva Hataka, jednog od kraljevih eunuha koji joj je bio određen za službu, pa ga posla k Mordokaju da dozna od njega što se dogodilo i zbog čega je takav.  <span class="brojRetka" id="6">6</span>Hatak ode do Mordokaja na gradski trg, pred vrata kraljeva.  <span class="brojRetka" id="7">7</span>Mordokaj mu pripovjedi što mu se dogodilo i podrobno ga obavijesti o novcu koji je Haman obećao položiti u kraljevu riznicu da bi mogao uništiti Židove.  <span class="brojRetka" id="8">8</span>Dade mu i prijepis naredbe o njihovu zatoru, koja je objavljena u Suzi, da je pokaže Esteri te da joj javi i naloži neka ide kralju: neka ga moli za milost i posreduje kod njega za svoj narod.  <span class="brojRetka" id="8a">8a</span>»Sjeti se dana siromaštva svoga kad sam te hranio rukom svojom, jer se Haman, drugi čovjek kraljevstva, dogovorio s kraljem da nas usmrti.  <span class="brojRetka" id="8b">8b</span>Zazivaj Boga, govori kralju za nas i oslobodi nas od smrti.«</p><p class="pocetakParagrafa"> <span class="brojRetka" id="9">9</span>Hatak se vrati i donese Esteri Mordokajevu poruku.  <span class="brojRetka" id="10">10</span>Estera odvrati Hataku i naredi mu da saopći Mordokaju:  <span class="brojRetka" id="11">11</span>»Svi službenici kraljevi i narod kraljevih pokrajina znaju kako svakoga onoga, bio on muškarac ili žena, koji nepozvan uđe kralju u unutrašnje predvorje čeka jedan jedini zakon: smrtna kazna, osim ako kralj ne pruži takvome svoje zlatno žezlo i poštedi mu život. A ja već trideset dana nisam bila pozvana kralju.«</p><p class="pocetakParagrafa"> <span class="brojRetka" id="12">12</span>Mordokaju bjehu saopćene Esterine riječi,  <span class="brojRetka" id="13">13</span>pa on poruči Esteri: »Nemoj misliti da ćeš se zato što se nalaziš u kraljevoj palači spasiti jedina od svih Židova:  <span class="brojRetka" id="14">14</span>jer budeš li u ovoj prilici šutjela, doći će Židovima pomoć i spas s druge strane, a ti ćeš s kućom svoga oca propasti. Tko zna nisi li se baš i popela do kraljevske časti zbog časa kao što je ovaj?«</p><p class="pocetakParagrafa"> <span class="brojRetka" id="15">15</span>Estera i opet poruči Mordokaju:  <span class="brojRetka" id="16">16</span>»Hajde, sakupi sve Židove koji se nalaze u Suzi. Postite za me: tri dana i tri noći ne jedite niti pijte. I ja ću tako postiti sa svojim djevojkama. Tako pripremljena ući ću kralju i unatoč zakonu, pa treba li da poginem, poginut ću.«</p><p class="pocetakParagrafa"> <span class="brojRetka" id="17">17</span>Mordokaj se onda povuče i učini što mu je naredila Estera.</p><p class="noviRedak"> <h4>Mordokajeva molitva</h4><p class="pocetakParagrafa"> <span class="brojRetka" id="17a">17a</span>I sjetivši se svih djela koje je Gospod izveo, pomoli se Gospodu i kaza:</p><p class="pocetakParagrafa"> <span class="brojRetka" id="17b">17b</span>»Gospode, Gospode, kralju koji vladaš nad svime, sve je u tvojoj vlasti i nema toga koji bi se mogao suprotstaviti tvojoj volji da spasiš Izraela!</p><p class="pocetakParagrafa"> <span class="brojRetka" id="17c">17c</span>Ti si stvorio nebo i zemlju i sve što je divljenja vrijedno pod nebom. Gospodar si svega i nema toga koji se može tebi oprijeti, Gospodine!</p><p class="pocetakParagrafa"> <span class="brojRetka" id="17d">17d</span>Tebi je sve poznato; ti znaš, Gospodine: nisam pao ničice pred bahatog Hamana, ali ne iz drskosti, ni iz oholosti, ni iz častoljublja. Ti znaš da bih za spas Izraela bio voljan i tabane njegove cjelivati.</p><p class="pocetakParagrafa"> <span class="brojRetka" id="17e">17e</span>To sam učinio zato da ne metnem čast koja se iskazuje čovjeku iznad one koja se iskazuje Bogu. Neću pasti ničice ni pred kim, nego samo pred tobom, moj Gospodine, i to ne činim iz oholosti.</p><p class="pocetakParagrafa"> <span class="brojRetka" id="17f">17f</span>Sada, Gospodine, Bože, kralju, Bože Abrahamov, poštedi narod svoj, jer gledaju samo kako bi nas istrijebili: žele uništiti ono što je od početka bila tvoja baština.</p><p class="pocetakParagrafa"> <span class="brojRetka" id="17g">17g</span>Nemoj zanemariti posjed svoj koji si oslobodio iz egipatske zemlje!  <span class="brojRetka" id="17h">17h</span>Poslušaj molitvu moju, budi milostiv nasljedstvu svome i u veselje prometni plač naš, da bismo, ostavši živi, mogli hvalospjevima slaviti ime tvoje i nemoj dopustiti da iščeznu usta onih koji te hvale, o Gospode!«</p><p class="pocetakParagrafa"> <span class="brojRetka" id="17i">17i</span>I sav je Izrael vapio svom snagom svojom, jer je smrt bila pred očima njihovim.</p><p class="noviRedak"> <h4>Esterina molitva</h4><p class="pocetakParagrafa"> <span class="brojRetka" id="17k">17k</span>I kraljica se Estera, obuzeta smrtnom tjeskobom, uteče Gospodinu. Pošto svuče sa sebe sjajne haljine, navuče odjeću tjeskobe i žalosti, te umjesto skupocjenim mirisima posu glavu pepelom i prahom. I ponizi veoma tijelo svoje postom, a svako mjesto na kojem se u znak veselja znala ukrašavati posu uvojcima svoje kose, pomoli se Bogu Izraelovu i kaza:</p><p class="pocetakParagrafa"> <span class="brojRetka" id="17l">17l</span>»Gospodine moj, kralju naš, ti si jedini! Dođi u pomoć meni koja sam sama, kojoj nema druge pomoći do tebe, jer opasnost je moja u ruci mojoj.</p><p class="pocetakParagrafa"> <span class="brojRetka" id="17m">17m</span>Ja sam od svoga djetinjstva slušala u obiteljskom rodu da si ti, Gospode, izabrao Izraela među svim drugim narodima: naše očeve među svim njihovim precima u svoju trajnu baštinu i da si za njih učinio sve što si im obećao.</p><p class="pocetakParagrafa"> <span class="brojRetka" id="17n">17n</span>Ali smo sad sagriješili pred tobom i ti si nas predao u ruke neprijatelja naših jer smo iskazivali počast bogovima njihovim. Pravedan si, Gospodine!</p><p class="pocetakParagrafa"> <span class="brojRetka" id="17o">17o</span>I sad oni, nezadovoljni već gorčinom sužanjstva našega, staviše ruke svoje u ruke kumira svojih da će poništiti odredbu usta tvojih, uništiti baštinu tvoju, začepiti usta onima koji te hvale i utrnuti slavu doma tvoga i žrtvenika tvoga,  <span class="brojRetka" id="17p">17p</span>a otvoriti usta narodâ da hvale njihove isprazne kumire i dive se jednom kralju od mesa.</p><p class="pocetakParagrafa"> <span class="brojRetka" id="17q">17q</span>Nemoj predati, Gospode, žezlo svoje onima koji ne postoje. Neka se ne smiju propasti našoj, nego okreni naum njihov na njihove glave i primjerno kazni onoga koji je počeo bjesniti protiv nas.  <span class="brojRetka" id="17r">17r</span>Sjeti se, Gospode! Objavi se u vrijeme naših jadâ i ohrabri me, o kralju bogova i vladaru svakoga gospodstva!</p><p class="pocetakParagrafa"> <span class="brojRetka" id="17s">17s</span>Metni u moja usta primjerenu riječ pred lavom, a njegovo srce zadahni mržnjom na neprijatelja našega; da zatre njega i njegove sumišljenike.</p><p class="pocetakParagrafa"> <span class="brojRetka" id="17t">17t</span>A nas oslobodi rukom svojom i dođi u pomoć meni koja sam sama i nemam nego tebe, o Gospode!</p><p class="pocetakParagrafa"> <span class="brojRetka" id="17u">17u</span>Sve ti je poznato pa znaš da mrzim slavu opakih i da mi je odvratna postelja neobrezanih i svakoga tuđinca.</p><p class="pocetakParagrafa"> <span class="brojRetka" id="17v">17v</span>Znaš tjeskobu moju, jer ja se gnušam nad znamenjem moga visočanstva koje se nalazi na glavi mojoj. U dane kad se s njime pojavim, grstim se nad njim kao nad dronjkom mjesečnog pranja i ne nosim ga onih dana koji pripadaju samo meni.</p><p class="pocetakParagrafa"> <span class="brojRetka" id="17x">17x</span>Sluškinja tvoja nije nikada jela sa stola Hamanova, nisam nikada počastila kraljevsku gozbu, niti sam pila vino ljevanica.</p><p class="pocetakParagrafa"> <span class="brojRetka" id="17y">17y</span>I od dana uzdignuća svoga do danas sluškinja tvoja nije se poveselila osim u tebi, Gospode, Bože Abrahamov.</p><p class="pocetakParagrafa"> <span class="brojRetka" id="17z">17z</span>Bože, nadasve moćni, uslišaj glas beznadnih i izbavi nas iz ruku opakih, a oslobodi i mene od moga straha!«</p></p></p>