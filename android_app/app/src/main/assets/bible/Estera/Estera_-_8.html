<h4>Ahasver sklon Židovima</h4><p class="pocetakParagrafa"> <span class="brojRetka" id="1">1</span>Onoga istog dana kralj Ahasver preda kraljici Esteri kuću Hamana, progonitelja Židova, a Mordokaj je stupio pred kraljevo lice, jer je Estera objasnila kralju što joj je on.  <span class="brojRetka" id="2">2</span>Kralj skinu pečatni prsten, koji je već bio oduzeo Hamanu, i dade ga Mordokaju, a Estera postavi Mordokaja nad Hamanovom kućom.</p><p class="pocetakParagrafa"> <span class="brojRetka" id="3">3</span>Estera tada ponovno progovori kralju. Baci mu se pred noge; rasplaka se i najvruće ga zamoli da osujeti zlo Hamana Agađanina i naum opaki što ga bijaše zasnovao protiv Židova.  <span class="brojRetka" id="4">4</span>Kralj pruži prema Esteri zlatno žezlo. Estera se diže, stade pred kraljem  <span class="brojRetka" id="5">5</span>i reče: »Ako je kralju po volji, ako sam našla milost pred licem njegovim, ako je kralju pravo te ako sam mila u njegovim očima, neka pismeno opozove sve što napisa Haman, sin Hamdatin, Agađanin, u opakoj nakani da se pobiju Židovi koji se nalaze u svim pokrajinama kraljevstva.  <span class="brojRetka" id="6">6</span>Ta kako bih ja mogla gledati nesreću koja bi pogodila moj narod? Kako bih mogla gledati zator roda svoga?«</p><p class="pocetakParagrafa"> <span class="brojRetka" id="7">7</span>Kralj Ahasver odgovori kraljici Esteri i Mordokaju Židovu: »Eto, poklonio sam Esteri kuću Hamanovu, a njega sam dao objesiti jer je bio digao svoju ruku na Židove,  <span class="brojRetka" id="8">8</span>a vi u ime kraljevo napišite o Židovima što vam se sviđa i zapečatite kraljevim prstenom. Jer neopoziv je proglas koji je u kraljevo ime napisan te kraljevim pečatom zapečaćen.«</p><p class="pocetakParagrafa"> <span class="brojRetka" id="9">9</span>Tada, dvadeset i trećeg dana trećega mjeseca, to jest mjeseca sivana, budu sazvani pisari kraljevi i prema svemu što bijaše naredio Mordokaj napisa se Židovima, namjesnicima, upraviteljima i knezovima pokrajina od Indije do Etiopije, a bijaše sto dvadeset i sedam pokrajina, svakoj pokrajini njezinim pismom, svakom narodu njegovim jezikom, pa i Židovima njihovim pismom i njihovim jezikom.  <span class="brojRetka" id="10">10</span>On napisa pisma u ime kralja Ahasvera i zapečati ih kraljevim prstenom pa ih razasla po glasnicima koji su jahali na konjima, pastusima iz kraljevske ergele.  <span class="brojRetka" id="11">11</span>Kralj je dopustio Židovima po svim gradovima da se mogu sastajati, braniti svoj život te uništiti, ubiti i zatrti svaku vojsku narodnu ili pokrajinsku koja bi ih napala, ne štedeći ni djecu ni žene, a slobodno im je oplijeniti njihova dobra;  <span class="brojRetka" id="12">12</span>sve istoga dana u svim pokrajinama kraljevstva Ahasverova: trinaestog dana dvanaestoga mjeseca, to jest mjeseca adara.</p><p class="noviRedak"> <h4>Ukaz u korist Židova</h4><p class="pocetakParagrafa"> <span class="brojRetka" id="12a">12a</span>Prijepis toga pisma glasi:  <span class="brojRetka" id="12b">12b</span>»Veliki kralj Ahasver namjesnicima u sto dvadeset i sedam pokrajina od Indije do Etiopije, upraviteljima pokrajina i svima svojim vjernim podanicima, pozdrav!</p><p class="pocetakParagrafa"> <span class="brojRetka" id="12c">12c</span>Mnogi, koliko su više obasuti častima, poradi velike dobrodušnosti svojih dobročinitelja, toliko se više znaju uzobijestiti zbog toga. Pa ne samo da nastoje nanijeti zlo našim podanicima nego, nesposobni da obuzdaju bahatost, namještaju zamku i samim svojim dobročiniteljima.  <span class="brojRetka" id="12d">12d</span>Oni ne samo da iskorjenjuju osjećaj harnosti nego, zaneseni nadutošću onih koji ne znaju za dobro, umišljaju da će umaknuti Bogu koji sve vidi i pravdi koja mrzi zlo.  <span class="brojRetka" id="12e">12e</span>Često i mnogi od onih koji su na vlasti, kad upravu državnih poslova povjere prijateljima, pod njihovim utjecajem postanu sukrivci nevine krvi i zapletu se u nepopravljive nevolje:  <span class="brojRetka" id="12f">12f</span>smicalice, licemjerje i pokvarenosti izigraju čestitu dobronamjernost upravitelja.  <span class="brojRetka" id="12g">12g</span>To se može vidjeti ne toliko iz starijih povijesti koje su do nas doprle: istražite samo kolike je zločine pred našim očima počinila opakost nedostojnih vladara.  <span class="brojRetka" id="12h">12h</span>Zato ćemo se ubuduće truditi da svim ljudima damo mirno i spokojno kraljevstvo.  <span class="brojRetka" id="12i">12i</span>Uvest ćemo promjene, a što nam se na uvid podastre prosuđivat ćemo s najdobrohotnijom susretljivošću.</p><p class="pocetakParagrafa"> <span class="brojRetka" id="12k">12k</span>Tako smo Hamana, sina Hamdatina, Makedonca, koji je doista stran krvi Perzijanaca i jako daleko od naše naklonosti, primili kao gosta,  <span class="brojRetka" id="12l">12l</span>a on se toliko okoristio dobrohotnošću koju gajimo prema svakom narodu da je bio nazvan našim ocem i bio poštovan od svih jer je zauzimao drugo mjesto, najbliže kraljevskom prijestolju.  <span class="brojRetka" id="12m">12m</span>Ali ne znajući obuzdati svoju oholost, smisli kako bi nas lišio kraljevstva i života,  <span class="brojRetka" id="12n">12n</span>tražeći da mnogovrsnim spletkama uništi Mordokaja, našeg spasitelja i trajnog dobročinitelja, i našu neporočnu družicu kraljevstva, Esteru, sa svim njihovim narodom.  <span class="brojRetka" id="12o">12o</span>Mislio je da će nas tako osamljene zaskočiti i prenijeti vlast Perzijanaca u ruke Makedonaca.</p><p class="pocetakParagrafa"> <span class="brojRetka" id="12p">12p</span>Ali smo mi utvrdili da Židovi koje je taj zlikovac naumio zatrti ne samo da nisu zlotvori nego su, upravljani najpravednijim zakonima,  <span class="brojRetka" id="12q">12q</span>sinovi Najvišega, Najvećega, živoga Boga koji čuva nama, kao i našim djedovima, carstvo u najboljem redu.  <span class="brojRetka" id="12r">12r</span>Učinit ćete, dakle, dobro ne budete li se poslužili pismima koja je uputio Haman, Hamdatov sin, jer je on, tvorac toga zločina, već obješen sa svom obitelji pred vratima Suze: Bog, koji vlada nad svime, smjesta mu je dosudio zasluženu kaznu.  <span class="brojRetka" id="12s">12s</span>Izloživši na svakom mjestu prijepis ove naredbe, pustite da se Židovi služe slobodno svojim zakonima. Pomognite im da uzmognu s uspjehom odbitiod sebe one koji bi ih napali u času nevolje trinaestoga dana dvanaestoga mjeseca, mjeseca adara, jer je baš to dan  <span class="brojRetka" id="12t">12t</span>u koji je Bog, gospodar svega, izabranom narodu donio radost mjesto uništenja.  <span class="brojRetka" id="12u">12u</span>Zato i vi među svojim spomen-blagdanima svetkujte u svoj svečanosti ovaj osobiti dan da bi sada i ubuduće bio vama i Perzijancima dobre volje na spas, a našim neprijateljima spomen na propast.</p><p class="pocetakParagrafa"> <span class="brojRetka" id="12v">12v</span>Svaki grad ili uopće pokrajina koja se ovoga ne bude pridržavala bit će nesmiljeno kopljem i ognjem uništena: postat će ne samo ljudima nepristupačna nego i zvijerima i pticama zauvijek mrska.«</p><p class="pocetakParagrafa"> <span class="brojRetka" id="13">13</span>Prijepis pisma, koje je imalo postati zakonom u svakoj pokrajini, bijaše objavljen među svim narodima, kako bi Židovi toga dana bili spremni osvetiti se svojim neprijateljima.  <span class="brojRetka" id="14">14</span>Glasnici, konjanici na kraljevskim pastusima, krenuše odmah i pojuriše, po kraljevoj zapovijedi. Naredba je bila objavljena i u tvrđavi Suzi.  <span class="brojRetka" id="15">15</span>Mordokaj izađe od kralja odjeven u grimiznu i lanenu kraljevsku haljinu, s velikom zlatnom krunom i s ogrtačem od fine tkanine i crvena skrleta. Grad je Suza klicao i veselio se.  <span class="brojRetka" id="16">16</span>Bio je to za Židove dan svjetla, veselja, kliktanja i slavlja.  <span class="brojRetka" id="17">17</span>U svakoj pokrajini, u svakom gradu i mjestu do kojega je dopro kraljev ukaz i zakon, zavlada među Židovima veselje, radost, gozba i blagdan, i mnogi među pucima zemlje postadoše Židovi jer ih je spopao strah od Židova.</p></p>