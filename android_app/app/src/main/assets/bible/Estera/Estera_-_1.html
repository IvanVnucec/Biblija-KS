<h2>UVOD</h2><h4>Mordokajev san</h4><p class="pocetakParagrafa"> <span class="brojRetka" id="1a">1a</span>Druge godine kraljevanja Ahasvera Velikoga, na prvi dan nisana, Mordokaj, sin Jaira, sina Šimejeva, sina Kišova, iz Benjaminova plemena, usni san.  <span class="brojRetka" id="1b">1b</span>Mordokaj je bio Židov koji je živio u gradu Suzi, ugledan čovjek, činovnik na kraljevu dvoru;  <span class="brojRetka" id="1c">1c</span>bio je jedan od onih zarobljenika što ih je Nabukodonozor, babilonski kralj, protjerao iz Jeruzalema zajedno s Jekonijom, judejskim kraljem.</p><p class="pocetakParagrafa"> <span class="brojRetka" id="1d">1d</span>Ovo je njegov san. Evo: krikovi i buka, grmljavina i potres; pometenost na zemlji.  <span class="brojRetka" id="1e">1e</span>Zatim: dva golema zmaja, oba spremna za borbu, brekću snažno.  <span class="brojRetka" id="1f">1f</span>Na to brektanje svaki se narod pripremi za vojnu kako bi se borio protiv naroda pravednih.  <span class="brojRetka" id="1g">1g</span>Bio je dan mraka i tame, jada i pečali, čemera i velike pometenosti na zemlji.  <span class="brojRetka" id="1h">1h</span>Sav narod pravednih, smućen od straha pred vlastitim nesrećama, spremi sena propast i zavapi k Bogu.</p><p class="pocetakParagrafa"> <span class="brojRetka" id="1i">1i</span>Od toga njihova vapaja neki malen izvor poraste u golemu rijeku, obilatu vodom.  <span class="brojRetka" id="1k">1k</span>Ogranu svjetlo i sunce te se poniženi uzvisiše i proždriješe moćne.</p><p class="pocetakParagrafa"> <span class="brojRetka" id="1l">1l</span>Mordokaj, koji je usnio taj san i nazrijevao što Bog kani učiniti, pošto se probudi, zadrža to u srcu trudeći se do noći da svakoj pojedinosti dokuči značenje.</p><p class="noviRedak"> <h4>Spriječena zavjera</h4><p class="pocetakParagrafa"> <span class="brojRetka" id="1m">1m</span>Mordokaj je mirno boravio u kraljevskoj palači s Gabatom i Tarom, dvojicom kraljevih eunuha koja su čuvala dvor.  <span class="brojRetka" id="1n">1n</span>Slušao je njihove razgovore. I proniknuvši jednom njihove osnove, otkri da su se spremali podići ruke na kralja Ahasvera, pa ih prokaza kralju.  <span class="brojRetka" id="1o">1o</span>A kralj podvrgnu ispitivanju oba eunuha, koji, pošto su priznali, bijahu usmrćeni.</p><p class="pocetakParagrafa"> <span class="brojRetka" id="1p">1p</span>Kralj odredi da se zapišu ti događaji da bi se sačuvao spomen na njih, a opisa ih i Mordokaj.  <span class="brojRetka" id="1q">1q</span>Kralj zbog toga imenova Mordokaja dostojanstvenikom u kraljevskoj palači i obdari ga poklonima.  <span class="brojRetka" id="1r">1r</span>Ali Haman Hamdatin, Agađanin, koji bijaše u časti kod kralja, nastojaše da naudi Mordokaju i njegovu narodu zbog dvaju kraljevih eunuha.</p><h2>I. AHASVER I VAŠTI</h2><h4>Ahasverova gozba</h4><p class="pocetakParagrafa"> <span class="brojRetka" id="1z">1z</span>Bilo je u vrijeme Ahasvera, onoga Ahasvera koji je vladao nad sto dvadeset i sedam pokrajina od Indije do Etiopije.  <span class="brojRetka" id="2">2</span>U to vrijeme, dok je kralj Ahasver sjedio na prijestolju svoga kraljevstva u tvrđavi grada Suze,  <span class="brojRetka" id="3">3</span>treće godine svoga kraljevanja, priredi on gozbu za sve svoje knezove i službenike. Našli su se tako pred njim zapovjednici perzijske i medijske vojske, odličnici i pokrajinski upravitelji.  <span class="brojRetka" id="4">4</span>Punih sto i osamdeset dana pokazivaše on bogatstvo i slavu kraljevstva svoga i veličanstveni sjaj veličine svoje.</p><p class="pocetakParagrafa"> <span class="brojRetka" id="5">5</span>Kad je prošlo to vrijeme, priredi kralj u vrtnom trijemu svoje palače sedmodnevnu gozbu za sav narod koji se nalazio u tvrđavi grada Suze, od najvišega pa do najnižega.  <span class="brojRetka" id="6">6</span>Zavjese od najfinijeg lana, vune, ljubičasta skrleta bile su pričvršćene vrpcama od beza i crvena grimiza o srebrne prstenove na stupovima od bijela mramora. Na podu od zelenog i bijelog mramora, sedefa i skupocjenog kamenja, nalazile se postelje od srebra i zlata.  <span class="brojRetka" id="7">7</span>Za piće su služili zlatni pehari, sve jedan drukčiji od drugoga, a vina je bilo kraljevski obilno, kako i dolikuje kraljevskoj moći.  <span class="brojRetka" id="8">8</span>Pilo se po nekom pravilu, ali ne prisilno, jer je kralj bio naredio svim nadzirateljima svoga dvora da sa svakim postupaju prema njegovoj želji.</p><p class="noviRedak"> <h4>Vašti pada u nemilost</h4><p class="pocetakParagrafa"> <span class="brojRetka" id="9">9</span>I kraljica Vašti priredi gozbu za žene u kraljevskoj palači kralja Ahasvera.  <span class="brojRetka" id="10">10</span>Sedmoga dana, kad srce kraljevo bijaše veselo od vina, naredi Mehumanu, Bizeti, Harboni, Bigti, Abagti, Zetaru i Karkasu, sedmorici eunuha koji su mu služili,  <span class="brojRetka" id="11">11</span>da dovedu preda nj kraljicu Vašti s kraljevskom krunom, da bi pokazao narodu i knezovima ljepotu njezinu. Ona je uistinu bila privlačna.  <span class="brojRetka" id="12">12</span>Ali se kraljica Vašti ne htjede odazvati kraljevu pozivu što joj ga prenesoše dvorani. Kralj se tada veoma razbjesni i njegova se srdžba rasplamsa.  <span class="brojRetka" id="13">13</span>Onda zapita mudrace koji poznaju vremena. Jer svaki se kraljev posao tako proučavao među onima koji su poznavali zakone i pravo.  <span class="brojRetka" id="14">14</span>Najbliži su mu bili Karsena, Šetar, Admata, Taršiš, Mares, Marsena i Memukan, sedam knezova Perzije i Medije. Oni su smjeli gledati kraljevo lice i zauzimali su najistaknutija mjesta u kraljevstvu.  <span class="brojRetka" id="15">15</span>Upita ih: »Što treba prema zakonu poduzeti protiv kraljice Vašti, koja se nije pokorila zapovijedi kralja Ahasvera koju su joj saopćili dvorani?«  <span class="brojRetka" id="16">16</span>Memukan tada odgovori pred kraljem i knezovima:</p><p class="pocetakParagrafa">»Kraljica je Vašti skrivila ne samo kralju nego i svim poglavarima i svem narodu koji prebiva u svim pokrajinama kralja Ahasvera.  <span class="brojRetka" id="17">17</span>Jer će za držanje kraljičino doznati sve žene pa će prezirati svoje muževe govoreći: ‘Kralj je Ahasver naredio da dovedu preda nj kraljicu Vašti, ali ona ne htjede doći.’  <span class="brojRetka" id="18">18</span>I žene će knezova perzijskih i medijskih, pošto doznaju za kraljičino ponašanje, još danas pripovijedati svim poglavarima kraljevim, pa će biti prkosa i prezira u izobilju.  <span class="brojRetka" id="19">19</span>Stoga, svidi li se kralju, neka se objavi kraljevska naredba i umetne među zakone Perzije i Medije, tako da se više ne može opozvati, da se Vašti ne smije više pojaviti pred kraljem Ahasverom, a kralj neka preda kraljevsku čast drugoj ženi, boljoj od nje.  <span class="brojRetka" id="20">20</span>Kad se ta naredba koju će kralj učiniti pročuje po svem kraljevstvu, koje je zaista veliko, sve će žene iskazivati poštovanje svojim muževima, od najvišega pa do najnižega.«</p><p class="pocetakParagrafa"> <span class="brojRetka" id="21">21</span>Riječ se svidje i kralju i njegovim knezovima. Stoga on učini kako mu je savjetovao Memukan.  <span class="brojRetka" id="22">22</span>Uputi pisma u sve kraljevske pokrajine, svakoj pokrajini pismom kojim se ona služila, a svakom narodu njegovim jezikom, da svaki muž bude gospodar u svojoj kući.</p></p></p>