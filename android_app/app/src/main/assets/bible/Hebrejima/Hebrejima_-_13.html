<h3>2. KRŠĆANSKO VLADANJE</h3><p class="pocetakParagrafa"> <span class="brojRetka" id="1">1</span>Bratoljublje neka je trajno!  <span class="brojRetka" id="2">2</span>Gostoljublja ne zaboravljajte: njime neki, i ne znajući, ugostiše anđele!  <span class="brojRetka" id="3">3</span>Sjećajte se uznika kao suuznici; zlostavljanih – ta i sami ste u tijelu!  <span class="brojRetka" id="4">4</span>Ženidba neka bude u časti u sviju i postelja neokaljana! Jer bludnicima će i preljubnicima suditi Bog.  <span class="brojRetka" id="5">5</span>U življenju ne budite srebroljupci, zadovoljni onim što imate! Ta on je rekao: Ne, neću te zapustiti i neću te ostaviti. <span class="brojRetka" id="6">6</span>Zato možemo pouzdano reći:</p><p class="noviRedak"> </p><p class="stih1">Gospodin mi je pomoćnik, ja ne strahujem:</p><p class="stih2">što mi tko može?</p><p class="noviRedak"> <h3>3. JELA ILI MILOST</h3> <span class="brojRetka" id="7">7</span>Spominjite se svojih glavara koji su vam navješćivali riječ Božju: promatrajući kraj njihova života, nasljedujte njihovu vjeru.  <span class="brojRetka" id="8">8</span>Isus Krist jučer i danas isti je – i uvijeke.  <span class="brojRetka" id="9">9</span>Ne dajte se zanijeti različitim tuđim naucima! Jer bolje je srce utvrđivati milošću nego jelima, koja nisu koristila onima što su ih obdržavali.  <span class="brojRetka" id="10">10</span>Imamo žrtvenik s kojega nemaju pravo jesti služitelji Šatora.  <span class="brojRetka" id="11">11</span>Jer tijela životinja, kojih krv veliki svećenik unosi za grijeh u Svetinju, spaljuju se izvan tabora. <span class="brojRetka" id="12">12</span>Zato i Isus, da bi vlastitom krvlju posvetio narod, trpio je izvan vrata.  <span class="brojRetka" id="13">13</span>Stoga iziđimo k njemu izvan tabora noseći njegovu muku  <span class="brojRetka" id="14">14</span>jer nemamo ovdje trajna grada, nego onaj budući tražimo.  <span class="brojRetka" id="15">15</span>Po njemu dakle neprestano prinosimo Bogu žrtvu hvalbenu, to jest plod usana što ispovijedaju ime njegovo.  <span class="brojRetka" id="16">16</span>Dobrotvornosti i zajedništva ne zaboravljajte jer takve su žrtve mile Bogu!</p><p class="pocetakParagrafa"> <span class="brojRetka" id="17">17</span>Poslušni budite svojim glavarima i podložni jer oni bdiju nad vašim dušama kao oni koji će polagati račun; neka to čine s radošću, a ne uzdišući jer vam to ne bi bilo korisno.</p><p class="pocetakParagrafa"> <span class="brojRetka" id="18">18</span>Molite za nas! Uvjereni smo doista da imamo dobru savjest i u svemu se želimo dobro ponašati.  <span class="brojRetka" id="19">19</span>Usrdnije vas pak molim: učinite to kako bih vam se što brže vratio.</p><h3>ZAKLJUČAK</h3><p class="stih1"> <span class="brojRetka" id="20">20</span>A Bog mira,</p><p class="stih1">koji po krvi vječnoga Saveza</p><p class="stih1">od mrtvih izvede</p><p class="stih1">velikoga Pastira ovaca,</p><p class="stih1">Gospodina našega Isusa,</p><p class="stih1"> <span class="brojRetka" id="21">21</span>osposobio vas za svako dobro djelo</p><p class="stih1">da vršite volju njegovu,</p><p class="stih1">činio u nama</p><p class="stih1">što je njemu milo,</p><p class="stih1">po Isusu Kristu,</p><p class="stih1">komu slava u vijeke vjekova. Amen.</p><p class="noviRedak"> <h4>Popratna riječ</h4><p class="pocetakParagrafa"> <span class="brojRetka" id="22">22</span>Molim vas, braćo, podnesite ovu riječ ohrabrenja: ta samo vam ukratko napisah!  <span class="brojRetka" id="23">23</span>Znajte: naš je brat Timotej oslobođen. Ako uskoro stigne, s njime ću vas pohoditi.</p><p class="pocetakParagrafa"> <span class="brojRetka" id="24">24</span>Pozdravite sve svoje glavare i sve svete!</p><p class="pocetakParagrafa">Pozdravljaju vas ovi iz Italije.</p><p class="pocetakParagrafa"> <span class="brojRetka" id="25">25</span>Milost sa svima vama!</p></p>