<h2>D. KRIST – UZROK VJEČNOGA SPASENJA</h2><h4>Nedostatnost zakona s ponavljanjem žrtava</h4><p class="pocetakParagrafa"> <span class="brojRetka" id="1">1</span>Budući da Zakon ima tek sjenu budućih dobara, a ne sam lik zbiljnosti, on uistinu žrtvama koje se – iz godine u godinu iste – neprestano prinose ne može nikada usavršiti one što pristupaju.  <span class="brojRetka" id="2">2</span>Ta ne bi li se prestale prinositi kad bogoslužnici, jednom očišćeni, ne bi više imali nikakve svijesti grijehâ?  <span class="brojRetka" id="3">3</span>Ali po njima se iz godine u godinu podsjeća na grijehe.</p><p class="noviRedak"> <h4>Kristova žrtva zamjenjuje izvanjske žrtve</h4><p class="pocetakParagrafa"> <span class="brojRetka" id="4">4</span>Jer krv bikova i jaraca nikako ne može odnijeti grijehâ.  <span class="brojRetka" id="5">5</span>Zato On ulazeći u svijet veli:</p><p class="noviRedak"> </p><p class="stih1">Žrtva i prinos ne mile ti se,</p><p class="stih2">nego si mi tijelo pripravio;</p><p class="stih2"> <span class="brojRetka" id="6">6</span>paljenice i okajnice ne sviđaju ti se.</p><p class="stih1"> <span class="brojRetka" id="7">7</span>Tada rekoh: »Evo dolazim!«</p><p class="stih2">U svitku knjige piše za mene:</p><p class="stih2">»Vršiti, Bože, volju tvoju!«</p><p class="noviRedak"> </p><p class="pocetakParagrafa"> <span class="brojRetka" id="8">8</span>Pošto gore reče: Žrtve i prinosi, paljenice i okajnice – koje se po Zakonu prinose – ne mile ti se i ne sviđaju, <span class="brojRetka" id="9">9</span>veli zatim: Evo dolazim vršiti volju tvoju! Dokida prvo da uspostavi drugo.</p><p class="pocetakParagrafa"> <span class="brojRetka" id="10">10</span>U toj smo volji posvećeni prinosom tijela Isusa Krista jednom zauvijek.</p><p class="noviRedak"> <h4>Krist Veliki svećenik zamjenjuje stare svećenike</h4><p class="pocetakParagrafa"> <span class="brojRetka" id="11">11</span>I svaki je svećenik dan za danom u bogoslužju te učestalo prinosi iste žrtve, koje nikako ne mogu odnijeti grijeha.  <span class="brojRetka" id="12">12</span>A ovaj, pošto je prinio jednu jedincatu žrtvu za grijehe, zauvijek sjede zdesna Bogu <span class="brojRetka" id="13">13</span>čekajući otad dok se neprijatelji ne podlože za podnožje nogama njegovim. <span class="brojRetka" id="14">14</span>Jednim uistinu prinosom zasvagda usavrši posvećene.</p><p class="noviRedak"> <h4>Novi Savez dostaje bez žrtava</h4><p class="pocetakParagrafa"> <span class="brojRetka" id="15">15</span>A to nam svjedoči i Duh Sveti. Pošto je doista rekao:</p><p class="noviRedak"> </p><p class="stih1"> <span class="brojRetka" id="16">16</span>»Ovo je Savez kojim ću se svezati s njima</p><p class="stih2">nakon ovih dana«,</p><p class="stih1">Gospodin govori:</p><p class="stih1">»Zakone ću svoje staviti u njihova srca</p><p class="stih2">i upisati ih u dušu njihovu.</p><p class="stih1"> <span class="brojRetka" id="17">17</span>I grijeha se njihovih i bezakonja njihovih</p><p class="stih2">neću više spominjati.«</p><p class="noviRedak"> </p><p class="pocetakParagrafa"> <span class="brojRetka" id="18">18</span>A gdje su grijesi oprošteni, nema više prinosa za njih.</p><p class="noviRedak"> <h3>ZAKLJUČNA OPOMENA</h3><h4>Od izlaganja k poticanju</h4><p class="pocetakParagrafa"> <span class="brojRetka" id="19">19</span>Imamo dakle, braćo, slobodan ulaz u Svetinju po krvi Isusovoj –  <span class="brojRetka" id="20">20</span>put nov i živ što nam ga On otvori kroz zavjesu, to jest svoje tijelo;  <span class="brojRetka" id="21">21</span>imamo i Velikog svećenika nad kućom Božjom.  <span class="brojRetka" id="22">22</span>Pristupajmo stoga s istinitim srcem u punini vjere, srdaca škropljenjem očišćenih od zle savjesti i tijela oprana čistom vodom.  <span class="brojRetka" id="23">23</span>Čuvajmo nepokolebljivu vjeru nade jer je vjeran Onaj koji dade obećanje.  <span class="brojRetka" id="24">24</span>I pazimo jedni na druge da se potičemo na ljubav i dobra djela  <span class="brojRetka" id="25">25</span>te ne propuštamo svojih sastanaka, kako je u nekih običaj, nego se hrabrimo, to više što više vidite da se bliži Dan.</p><p class="noviRedak"> <h4>Strašni izgledi grešnika</h4><p class="pocetakParagrafa"> <span class="brojRetka" id="26">26</span>Jer ako svojevoljno griješimo pošto primismo spoznanje istine, nema više žrtve za grijehe,  <span class="brojRetka" id="27">27</span>nego strašno iščekivanje suda i bijesa ognja što će proždrijeti protivnike.  <span class="brojRetka" id="28">28</span>Je li tko prekršio Zakon Mojsijev, bez milosrđa biva pogubljen na osnovi dvojice ili trojice svjedoka. <span class="brojRetka" id="29">29</span>Zamislite koliko li će goru kaznu zavrijediti tko Sina Božjega pogazi, i nečistom smatra krv Saveza kojom je posvećen, i Duha milosti pogrdi?  <span class="brojRetka" id="30">30</span>Ta poznajemo Onoga koji je rekao: Moja je odmazda, ja ću je vratiti; i još: Sudit će Gospodin svome puku. <span class="brojRetka" id="31">31</span>Strašno je upasti u ruke Boga živoga.</p><p class="noviRedak"> <h4>Velikodušnost u prošlosti</h4><p class="pocetakParagrafa"> <span class="brojRetka" id="32">32</span>A spomenite se onih prvih dana kada ste, tek prosvijetljeni, izdržali veliku patničku borbu:  <span class="brojRetka" id="33">33</span>ovamo javno izvrgnuti porugama i nevoljama, onamo postavši zajedničari onih s kojima se tako postupalo.  <span class="brojRetka" id="34">34</span>I doista, sa sužnjevima ste suosjećali i s radošću prihvatili otimanje dobara znajući da imate bolji, trajan posjed.  <span class="brojRetka" id="35">35</span>Ne gubite dakle pouzdanja! Pripada mu velika plaća!  <span class="brojRetka" id="36">36</span>Postojanosti vam uistinu treba da biste vršeći volju Božju zadobili obećano.</p><p class="noviRedak"> </p><p class="stih1"> <span class="brojRetka" id="37">37</span>Jer još malo, sasvim malo,</p><p class="stih2">i Onaj koji dolazi doći će</p><p class="stih2">i neće zakasniti</p><p class="stih1"> <span class="brojRetka" id="38">38</span>A pravednik će moj od vjere živjeti,</p><p class="stih2">ako li pak otpadne,</p><p class="stih2">ne mili se on duši mojoj.</p><p class="noviRedak"> </p><p class="pocetakParagrafa"> <span class="brojRetka" id="39">39</span>A mi nismo od onih koji otpadaju, sebi na propast, nego od onih koji vjeruju na spas duše.</p></p></p></p></p></p></p>