<h4>Ustanove starog bogoštovlja nedjelotvorne</h4><p class="pocetakParagrafa"> <span class="brojRetka" id="1">1</span>I onaj prvi je, svakako, imao bogoštovne uredbe i Svetinju, ali ovosvjetsku.  <span class="brojRetka" id="2">2</span>Šator je uistinu bio uređen: prvi, u kojem bijaše svijećnjak, stol i prinos kruhova, a zove se Svetinja;  <span class="brojRetka" id="3">3</span>iza druge pak zavjese bio je Šator zvan Svetinja nad svetinjama –  <span class="brojRetka" id="4">4</span>u njoj zlatni kadionik i Kovčeg saveza, sav optočen zlatom, a u njemu zlatna posuda s manom i štap Aronov, koji je ono procvao, i ploče Saveza;  <span class="brojRetka" id="5">5</span>povrh njega pak kerubi Slave što osjenjuju Pomirilište. O tom ne treba sada potanko govoriti.</p><p class="pocetakParagrafa"> <span class="brojRetka" id="6">6</span>Pošto je to tako uređeno, u prvi Šator stalno ulaze svećenici obavljati bogoslužje,  <span class="brojRetka" id="7">7</span>a u drugi jednom godišnje samo veliki svećenik, i to ne bez krvi koju prinosi za sebe i za nepažnje naroda.  <span class="brojRetka" id="8">8</span>Time Duh Sveti očituje da još nije otkriven put u Svetinju dok još postoji prvi Šator.  <span class="brojRetka" id="9">9</span>To je slika za sadašnje vrijeme: prinose se darovi i žrtve koje ne mogu u savjesti usavršiti bogoslužnika –  <span class="brojRetka" id="10">10</span>sve same na ićima i pićima i raznim pranjima utemeljene tjelesne uredbe, nametnute do časa ispravka.</p><p class="noviRedak"> <h3>2. ŽRTVA KRISTOVA DJELOTVORNA I KONAČNA</h3><h4>Nove uredbe</h4><p class="pocetakParagrafa"> <span class="brojRetka" id="11">11</span>Krist se pak pojavi kao Veliki svećenik budućih dobara pa po većem i savršenijem Šatoru – nerukotvorenu, koji nije od ovoga stvorenja –  <span class="brojRetka" id="12">12</span>i ne po krvi jaraca i junaca, nego po svojoj uđe jednom zauvijek u Svetinju i nađe vječno otkupljenje.</p><p class="pocetakParagrafa"> <span class="brojRetka" id="13">13</span>Doista, ako već poškropljena krv jaraca i bikova i pepeo juničin posvećuje onečišćene, daje tjelesnu čistoću,  <span class="brojRetka" id="14">14</span>koliko će više krv Krista – koji po Duhu vječnom samoga sebe bez mane prinese Bogu – očistiti savjest našu od mrtvih djela, na službu Bogu živomu!</p><p class="noviRedak"> <h4>Novi Savez</h4><p class="pocetakParagrafa"> <span class="brojRetka" id="15">15</span>A radi ovoga je Posrednik novoga Saveza: da po smrti za otkupljenje prekršajâ iz starog Saveza pozvani zadobiju obećanu vječnu baštinu.  <span class="brojRetka" id="16">16</span>Jer gdje je posrijedi savez-oporuka, potrebno je dokazati smrt oporučitelja.  <span class="brojRetka" id="17">17</span>Oporuka je doista valjana tek nakon smrti: nikad ne vrijedi dok oporučitelj živi.  <span class="brojRetka" id="18">18</span>Stoga ni onaj prvi Savez nije bez krvi ustanovljen.  <span class="brojRetka" id="19">19</span>Pošto je svemu narodu priopćio svaku zapovijed zakonsku, uze Mojsije krv junaca i jaraca s vodom i grimiznom vunom i izopom te samu Knjigu i sav narod poškropi  <span class="brojRetka" id="20">20</span>govoreći: Ovo je krv Saveza koji vam odredi Bog;  <span class="brojRetka" id="21">21</span>a onda krvlju slično poškropi i Šator i sve bogoslužno posuđe.  <span class="brojRetka" id="22">22</span>I gotovo se sve po zakonu čisti krvlju i bez prolijevanja krvi nema oproštenja.  <span class="brojRetka" id="23">23</span>Ako se dakle time čiste slike onoga što je na nebu, potrebno je da se sámo to nebesko čisti žrtvama od tih uspješnijima.</p><p class="noviRedak"> <h4>Ulazak u nebo</h4><p class="pocetakParagrafa"> <span class="brojRetka" id="24">24</span>Krist doista ne uđe u rukotvorenu Svetinju, protulik one istinske, nego u sámo nebo: da se sada pojavi pred licem Božjim za nas.  <span class="brojRetka" id="25">25</span>Ne da mnogo puta prinosi samoga sebe kao što veliki svećenik svake godine ulazi u Svetinju s tuđom krvlju;  <span class="brojRetka" id="26">26</span>inače bi bilo trebalo da trpi mnogo puta od postanka svijeta. No sada se pojavio, jednom na svršetku vjekova, da grijeh dokine žrtvom svojom.</p><p class="pocetakParagrafa"> <span class="brojRetka" id="27">27</span>I kao što je ljudima jednom umrijeti, a potom na sud,  <span class="brojRetka" id="28">28</span>tako i Krist: jednom se prinese da grijehe mnogih ponèse, a drugi će se put – bez obzira na grijeh – ukazati onima koji ga iščekuju sebi na spasenje.</p></p></p></p>