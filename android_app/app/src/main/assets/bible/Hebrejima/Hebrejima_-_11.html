<h2>IV. VJERA I USTRAJNOST</h2><h3>1. VJERA PRAOTACA</h3><p class="pocetakParagrafa"> <span class="brojRetka" id="1">1</span>A vjera je već neko imanje onoga čemu se nadamo, uvjerenost u zbiljnosti kojih ne vidimo.  <span class="brojRetka" id="2">2</span>Zbog nje stari primiše svjedočanstvo.</p><p class="pocetakParagrafa"> <span class="brojRetka" id="3">3</span>Vjerom spoznajemo da su svjetovi uređeni riječju Božjom tako te ovo vidljivo ne posta od nečega pojavnoga.</p><p class="pocetakParagrafa"> <span class="brojRetka" id="4">4</span>Vjerom Abel prinese Bogu bolju žrtvu nego Kain. Po njoj primi svjedočanstvo da je pravedan – Bog nad njegovim darovima posvjedoči – po njoj i mrtav još govori.</p><p class="pocetakParagrafa"> <span class="brojRetka" id="5">5</span>Vjerom Henok bî prenesen da ne vidi smrti te iščeznu jer ga je prenio Bog. Doista, prije prijenosa primio je svjedočanstvo da omilje Bogu. <span class="brojRetka" id="6">6</span>A bez vjere nemoguće je omiljeti Bogu jer tko mu pristupa, vjerovati mora da postoji i da je platac onima koji ga traže.</p><p class="pocetakParagrafa"> <span class="brojRetka" id="7">7</span>Vjerom Noa, upućen u ono što još ne bijaše vidljivo, predano sagradi korablju na spasenje svoga doma. Time osudi svijet i postade baštinikom vjerničke pravednosti.</p><p class="pocetakParagrafa"> <span class="brojRetka" id="8">8</span>Vjerom pozvan, Abraham posluša i zaputi se u kraj koji je imao primiti u baštinu, zaputi se ne znajući kamo ide.  <span class="brojRetka" id="9">9</span>Vjerom se kao pridošlica naseli u obećanoj zemlji kao u tuđini, prebivajući pod šatorima s Izakom i Jakovom, subaštinicima istog obećanja,  <span class="brojRetka" id="10">10</span>jer iščekivaše onaj utemeljeni Grad kojemu je graditelj i tvorac Bog.</p><p class="pocetakParagrafa"> <span class="brojRetka" id="11">11</span>Vjerom i Sara unatoč svojoj dobi zadobi moć da začne jer vjernim smatraše Onoga koji joj dade obećanje.  <span class="brojRetka" id="12">12</span>Zato od jednoga, i to obamrla, nasta mnoštvo poput zvijezda na nebu i pijeska nebrojena na obali morskoj.</p><p class="pocetakParagrafa"> <span class="brojRetka" id="13">13</span>U vjeri svi su oni umrli, a da nisu zadobili obećanjâ, već su ih samo izdaleka vidjeli i pozdravili priznavši da su stranci i pridošlice na zemlji.  <span class="brojRetka" id="14">14</span>Doista, koji tako govore, jasno očituju da domovinu traže.  <span class="brojRetka" id="15">15</span>Dakako, da su mislili na onu iz koje su izišli, imali bi još prilike vratiti se u nju.  <span class="brojRetka" id="16">16</span>Ali sada oni čeznu za boljom, to jest nebeskom. Stoga se Bog ne stidi zvati se Bogom njihovim: ta pripravio im je Grad.</p><p class="pocetakParagrafa"> <span class="brojRetka" id="17">17</span>Vjerom Abraham, kušan, prikaza Izaka. Jedinca prikazivaše on koji je primio obećanje,  <span class="brojRetka" id="18">18</span>kome bî rečeno: Po Izaku će ti se nazivati potomstvo! –  <span class="brojRetka" id="19">19</span>uvjeren da Bog može i od mrtvih uskrisiti. Zato ga u predslici i ponovno zadobi.</p><p class="pocetakParagrafa"> <span class="brojRetka" id="20">20</span>Vjerom baš u pogledu budućnosti Izak blagoslovi Jakova i Ezava.  <span class="brojRetka" id="21">21</span>Vjerom Jakov, umirući, blagoslovi oba sina Josipova i duboko se prignu oslonjen na vrh svojega štapa. <span class="brojRetka" id="22">22</span>Vjerom Josip na umoru napomenu ono o izlasku sinova Izraelovih i dade zapovijed o svojim kostima.</p><p class="pocetakParagrafa"> <span class="brojRetka" id="23">23</span>Vjerom su Mojsija netom rođena tri mjeseca krili njegovi roditelji jer vidješe da je djetešce lijepo i nisu se bojali kraljeve naredbe.  <span class="brojRetka" id="24">24</span>Vjerom Mojsije, već odrastao, odbi zvati se sinom kćeri faraonove.  <span class="brojRetka" id="25">25</span>Radije izabra biti zlostavljan zajedno s Božjim narodom, nego se časovito okoristiti grijehom.  <span class="brojRetka" id="26">26</span>Većim je bogatstvom od blaga egipatskih smatrao muku Kristovu jer je gledao na plaću.  <span class="brojRetka" id="27">27</span>Vjerom napusti Egipat, ne bojeći se bijesa kraljeva, postojan kao da Nevidljivoga vidi.  <span class="brojRetka" id="28">28</span>Vjerom je obavio pashu i škropljenje krvlju da Zatornik ne dotakne prvenaca Izraelovih.</p><p class="pocetakParagrafa"> <span class="brojRetka" id="29">29</span>Vjerom prođoše Crvenim morem kao po suhu, što i Egipćani pokušaše, ali se potopiše.  <span class="brojRetka" id="30">30</span>Vjerom zidine jerihonske padoše nakon sedmodnevnoga ophoda.  <span class="brojRetka" id="31">31</span>Vjerom Rahaba, bludnica, ne propade zajedno s nepokornicima jer s mirom primi uhode.</p><p class="pocetakParagrafa"> <span class="brojRetka" id="32">32</span>I što još da kažem? Ta ponestat će mi vremena, počnem li raspredati o Gideonu, Baraku, Samsonu, Jiftahu, Davidu, pa Samuelu i prorocima,  <span class="brojRetka" id="33">33</span>koji su po vjeri osvojili kraljevstva, odjelotvorili pravednost, zadobili obećano, začepili ralje lavovima,  <span class="brojRetka" id="34">34</span>pogasili žestinu ognja, umakli oštrici mača, oporavili se od slabosti, ojačali u boju, odbili navale tuđinaca.  <span class="brojRetka" id="35">35</span>Žene su po uskrsnuću ponovno zadobile svoje pokojne. Drugi pak, stavljeni na muke, ne prihvatiše oslobođenja da bi ih zapalo bolje uskrsnuće.  <span class="brojRetka" id="36">36</span>Drugi su opet iskusili izrugivanja i bičeve, pa i okove i tamnicu.  <span class="brojRetka" id="37">37</span>Kamenovani su, piljeni, poubijani oštricom mača, potucali se u runima, u kozjim kožusima, u oskudici, potlačeni, zlostavljani –  <span class="brojRetka" id="38">38</span>svijet ih ne bijaše dostojan – vrludali po pustinjama, gorama, pećinama i pukotinama zemaljskim.</p><p class="pocetakParagrafa"> <span class="brojRetka" id="39">39</span>I svi oni po vjeri, istina, primiše svjedočanstvo, ali ne zadobiše obećano  <span class="brojRetka" id="40">40</span>jer Bog je za nas predvidio nešto bolje da oni bez nas ne dođu do savršenstva.</p>