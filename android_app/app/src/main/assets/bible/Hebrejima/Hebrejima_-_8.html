<h2>C. SAVRŠENOST VELIKOGA SVEĆENIKA ISUSA</h2><h3>1. STARO BOGOSLUŽJE NEDOSTATNO</h3><h4>Uvod</h4><p class="pocetakParagrafa"> <span class="brojRetka" id="1">1</span>A glavno u ovom izlaganju jest: takva imamo Velikog svećenika koji sjede zdesna prijestolja Veličanstva na nebesima  <span class="brojRetka" id="2">2</span>kao bogoslužnik Svetinje i Šatora istinskoga što ga podiže Gospodin, a ne čovjek.</p><p class="pocetakParagrafa"> <span class="brojRetka" id="3">3</span>Doista, svaki se veliki svećenik postavlja da prinosi darove i žrtve. Odatle je potrebno da i on ima što bi prinio.  <span class="brojRetka" id="4">4</span>Svakako, da je na zemlji, ne bi bio svećenik jer postoje oni koji po Zakonu prinose darove.  <span class="brojRetka" id="5">5</span>Oni služe slici i sjeni onoga nebeskoga, kako je upućen Mojsije kad se spremao praviti Šator: Pazi, veli doista, načini sve po praliku koji ti je pokazan na brdu.</p><p class="pocetakParagrafa"> <span class="brojRetka" id="6">6</span>Ovako mu pak dopalo uzvišenije bogosluženje koliko je Posrednik boljega Saveza, koji je uzakonjen na boljim obećanjima.</p><p class="noviRedak"> <h4>Neuspješnost staroga Saveza</h4><p class="pocetakParagrafa"> <span class="brojRetka" id="7">7</span>Da je, zbilja, onaj prvi bio besprijekoran, ne bi se drugome tražilo mjesto.  <span class="brojRetka" id="8">8</span>Doista, kudeći ih veli:</p><p class="noviRedak"> </p><p class="stih1">Evo dolaze dani – govori Gospodin –</p><p class="stih2">kad ću s domom Izraelovim</p><p class="stih1">i s domom Judinim</p><p class="stih2">dovršiti novi Savez.</p><p class="stih1"> <span class="brojRetka" id="9">9</span>Ne Savez kakav učinih s ocima njihovim</p><p class="stih2">u dan kad ih uzeh za ruku</p><p class="stih2">da ih izvedem iz zemlje egipatske</p><p class="stih1">jer oni ne ustrajaše u mom Savezu</p><p class="stih2">pa i ja zanemarih njih – govori Gospodin.</p><p class="stih1"> <span class="brojRetka" id="10">10</span>Nego, ovo je Savez kojim ću se svezati</p><p class="stih2">s domom Izraelovim</p><p class="stih2">nakon ovih dana – govori Gospodin:</p><p class="stih1">Zakone ću svoje staviti u dušu njihovu</p><p class="stih2">i upisati ih u njihova srca.</p><p class="stih1">I bit ću Bog njihov,</p><p class="stih2">a oni narod moj.</p><p class="stih1"> <span class="brojRetka" id="11">11</span>I neće više nitko učiti sugrađanina</p><p class="stih2">i nitko brata svoga govoreći:</p><p class="stih2">»Spoznaj Gospodina«,</p><p class="stih1">ta svi će me poznavati,</p><p class="stih2">malo i veliko,</p><p class="stih1"> <span class="brojRetka" id="12">12</span>jer ću se smilovati bezakonjima njihovim</p><p class="stih2">i grijeha se njihovih neću više spominjati.</p><p class="noviRedak"> </p><p class="pocetakParagrafa"> <span class="brojRetka" id="13">13</span>Kad veli novi, ostari onaj prvi. Što pak stari i dotrajava, blizu je nestanku.</p></p>