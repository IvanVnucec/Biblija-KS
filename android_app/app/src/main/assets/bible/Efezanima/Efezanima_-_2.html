<h3>2. SPASITELJSKI NAUM BOŽJI OSTVAREN U NAMA</h3><p class="pocetakParagrafa"> <span class="brojRetka" id="1">1</span>I vi bijaste mrtvi zbog prijestupâ i grijehâ  <span class="brojRetka" id="2">2</span>u kojima ste nekoć živjeli po Eonu ovoga svijeta, po Knezu vlasti zraka, po tomu duhu koji sada djeluje u sinovima neposlušnima.  <span class="brojRetka" id="3">3</span>Među njima smo i mi nekoć živjeli u požudama tijela svoga, udovoljavajući prohtjevima tijela i ćudi, te po naravi bijasmo djeca gnjeva kao i drugi.</p><p class="pocetakParagrafa"> <span class="brojRetka" id="4">4</span>Ali Bog, bogat milosrđem, zbog velike ljubavi kojom nas uzljubi,  <span class="brojRetka" id="5">5</span>nas koji bijasmo mrtvi zbog prijestupâ, oživi zajedno s Kristom – milošću ste spašeni! –  <span class="brojRetka" id="6">6</span>te nas zajedno s njim uskrisi i posadi na nebesima u Kristu Isusu:  <span class="brojRetka" id="7">7</span>da u dobrohotnosti prema nama u Kristu Isusu pokaže budućim vjekovima preobilno bogatstvo milosti svoje.  <span class="brojRetka" id="8">8</span>Ta milošću ste spašeni po vjeri! I to ne po sebi! Božji je to dar!  <span class="brojRetka" id="9">9</span>Ne po djelima, da se ne bi tko hvastao.  <span class="brojRetka" id="10">10</span>Njegovo smo djelo, stvoreni u Kristu Isusu za dobra djela, koja Bog unaprijed pripravi da u njima živimo.</p><p class="noviRedak"> <h3>3. ŽIDOVI I NEZNABOŠCI SJEDINJENI U ISTOM SPASENJU</h3> <span class="brojRetka" id="11">11</span>Spominjite se stoga da nekoć bijaste neznabošci u tijelu – neobrezanicima su vas zvali oni koji se zovu obrezani, rukom, na tijelu –  <span class="brojRetka" id="12">12</span>i da u ono vrijeme bijaste izvan Krista, udaljeni od građanstva izraelskoga, tuđi Savezima obećanja, bez nade bijaste i neznabošci na svijetu.  <span class="brojRetka" id="13">13</span>Sada pak, u Kristu Isusu, vi koji nekoć bijaste daleko, dođoste blizu – po Krvi Kristovoj.</p><p class="pocetakParagrafa"> <span class="brojRetka" id="14">14</span>Doista, on je mir naš, on koji od dvoga učini jedno: pregradu razdvojnicu, neprijateljstvo razori u svome tijelu.  <span class="brojRetka" id="15">15</span>Zakon zàpovijedi s propisima obeskrijepi da u sebi, uspostavljajući mir, od dvojice sazda jednoga novog čovjeka  <span class="brojRetka" id="16">16</span>te obojicu u jednome Tijelu izmiri s Bogom po križu, ubivši u sebi neprijateljstvo.  <span class="brojRetka" id="17">17</span>I dođe te navijesti mir vama daleko i mir onima blizu, <span class="brojRetka" id="18">18</span>jer po njemu jedni i drugi u jednome Duhu imamo pristup Ocu.</p><p class="pocetakParagrafa"> <span class="brojRetka" id="19">19</span>Tako dakle više niste tuđinci ni pridošlice, nego sugrađani ste svetih i ukućani Božji  <span class="brojRetka" id="20">20</span>nazidani na temelju apostolâ i prorokâ, a zaglavni je kamen sam Krist Isus.  <span class="brojRetka" id="21">21</span>U njemu je sva građevina povezana i raste u hram svet u Gospodinu.  <span class="brojRetka" id="22">22</span>U njemu ste i vi ugrađeni u prebivalište Božje u Duhu.</p>