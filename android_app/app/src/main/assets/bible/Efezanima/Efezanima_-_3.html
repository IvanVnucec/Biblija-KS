<h3>4. PAVLOVA ULOGA U SPASENJU</h3><h4>Pavao poslužitelj otajstva Kristova</h4><p class="pocetakParagrafa"> <span class="brojRetka" id="1">1</span>Radi toga ja, Pavao, sužanj Krista Isusa za vas pogane...  <span class="brojRetka" id="2">2</span>Zacijelo ste čuli za rasporedbu milosti Božje koja mi je dana za vas:  <span class="brojRetka" id="3">3</span>objavom mi je obznanjeno otajstvo, kako netom ukratko opisah.  <span class="brojRetka" id="4">4</span>Čitajući to, možete dokučiti kako ja shvaćam Kristovo otajstvo,  <span class="brojRetka" id="5">5</span>koje nije bilo obznanjeno sinovima ljudskim drugih naraštaja. Ono je sada u Duhu objavljeno svetim njegovim apostolima i prorocima:  <span class="brojRetka" id="6">6</span>da su pogani subaštinici i »sutijelo« i sudionici obećanja u Kristu Isusu – po evanđelju,  <span class="brojRetka" id="7">7</span>kojega postadoh poslužiteljem darom milosti Božje koja mi je dana djelotvornošću snage njegove.</p><p class="pocetakParagrafa"> <span class="brojRetka" id="8">8</span>Meni, najmanjemu od svih svetih, dana je ova milost: poganima biti blagovjesnikom neistraživog bogatstva Kristova  <span class="brojRetka" id="9">9</span>i osvijetliti rasporedbu otajstva, pred vjekovima skrivena u Bogu, koji sve stvori,  <span class="brojRetka" id="10">10</span>da sada – po Crkvi – Vrhovništvima i Vlastima na nebesima bude obznanjena mnogolika mudrost Božja  <span class="brojRetka" id="11">11</span>zasnovana – po naumu o vjekovima – u Kristu Isusu Gospodinu našemu.  <span class="brojRetka" id="12">12</span>U njemu, s pouzdanjem po vjeri u njega, imamo slobodan pristup.  <span class="brojRetka" id="13">13</span>Zato ne klonite, molim, s nevolja mojih za vas! One su slava vaša!</p><p class="noviRedak"> <h4>Pavlova molitva</h4><p class="pocetakParagrafa"> <span class="brojRetka" id="14">14</span>Zato prigibam koljena pred Ocem,  <span class="brojRetka" id="15">15</span>od koga ime svakom očinstvu na nebu i na zemlji:  <span class="brojRetka" id="16">16</span>neka vam dadne po bogatstvu Slave svoje ojačati se po Duhu njegovu u snazi za unutarnjeg čovjeka  <span class="brojRetka" id="17">17</span>da po vjeri Krist prebiva u srcima vašim te u ljubavi ukorijenjeni i utemeljeni  <span class="brojRetka" id="18">18</span>mognete shvatiti sa svima svetima što je Dužina i Širina i Visina i Dubina  <span class="brojRetka" id="19">19</span>te spoznati nadspoznatljivu ljubav Kristovu da se ispunite do sve Punine Božje.</p><p class="pocetakParagrafa"> <span class="brojRetka" id="20">20</span>Onomu pak koji snagom u nama djelatnom može učiniti mnogo izobilnije nego li mi moliti ili zamisliti –  <span class="brojRetka" id="21">21</span>Njemu slava u Crkvi i u Kristu Isusu za sva pokoljenja vijeka vjekovječnoga! Amen.</p></p>