<p class="pocetakParagrafa"> <span class="brojRetka" id="1">1</span>Djeco, slušajte svoje roditelje u Gospodinu jer to je pravedno.  <span class="brojRetka" id="2">2</span>Poštuj oca svoga i majku – to je prva zapovijed s obećanjem:  <span class="brojRetka" id="3">3</span>da ti dobro bude i da dugo živiš na zemlji. <span class="brojRetka" id="4">4</span>A vi, očevi, ne srdite djece svoje, nego ih odgajajte stegom i urazumljivanjem Gospodnjim!</p><p class="pocetakParagrafa"> <span class="brojRetka" id="5">5</span>Robovi, slušajte svoje zemaljske gospodare kao Krista – sa strahom i trepetom, u jednostavnosti srca.  <span class="brojRetka" id="6">6</span>Ne naoko, kao oni koji se ulaguju ljudima, nego kao sluge Kristove koje zdušno vrše volju Božju;  <span class="brojRetka" id="7">7</span>dragovoljno služe – kao Gospodinu, a ne ljudima,  <span class="brojRetka" id="8">8</span>znajući da će svatko, bio on rob ili slobodnjak, učini li što dobro, za to dobiti plaću od Gospodina.</p><p class="pocetakParagrafa"> <span class="brojRetka" id="9">9</span>I vi, gospodari, isto se tako vladajte prema njima: kanite se prijetnje, znajući da je i njihov i vaš Gospodar na nebesima i da u njega nema pristranosti.</p><p class="noviRedak"> <h4>Duhovni boj</h4><p class="pocetakParagrafa"> <span class="brojRetka" id="10">10</span>Ubuduće jačajte se u Gospodinu i u silnoj snazi njegovoj.  <span class="brojRetka" id="11">11</span>Obucite svu opremu Božju da se mognete oduprijeti lukavstvima đavlovim.  <span class="brojRetka" id="12">12</span>Jer nije nam se boriti protiv krvi i mesa, nego protiv Vrhovništava, protiv Vlasti, protiv upravljača ovoga mračnoga svijeta, protiv zlih duhova po nebesima.  <span class="brojRetka" id="13">13</span>Zbog toga posegnite za svom opremom Božjom da uzmognete odoljeti u dan zli i održati se kada sve nadvladate.  <span class="brojRetka" id="14">14</span>Držite se dakle! Opašite bedra istinom, obucite oklop pravednosti, <span class="brojRetka" id="15">15</span>potpašite noge spremnošću za evanđelje mira! <span class="brojRetka" id="16">16</span>U svemu imajte uza se štit vjere: njime ćete moći ugasiti ognjene strijele Zloga.  <span class="brojRetka" id="17">17</span>Uzmite i kacigu spasenja i mač Duha, to jest Riječ Božju.</p><p class="pocetakParagrafa"> <span class="brojRetka" id="18">18</span>Svakovrsnom se molitvom i prošnjom u svakoj prigodi u Duhu molite. Poradi toga i bdijte sa svom ustrajnošću i molitvom za sve svete,  <span class="brojRetka" id="19">19</span>i za me, da mi se otvore usta i dade riječ hrabro obznaniti otajstvo evanđelja  <span class="brojRetka" id="20">20</span>kojeg sam poslanik u okovima, da se ohrabrim o njemu kako treba govoriti.</p><p class="noviRedak"> <h3>OSOBNE OBAVIJESTI I POZDRAVI</h3> <span class="brojRetka" id="21">21</span>A da i vi znate što je sa mnom, kako mi je, o svemu će vas obavijestiti Tihik, ljubljeni brat i vjerni poslužitelj u Gospodinu.  <span class="brojRetka" id="22">22</span>Njega šaljem k vama baš zato da znate kako smo i da ohrabri srca vaša.</p><p class="pocetakParagrafa"> <span class="brojRetka" id="23">23</span>Mir braći i ljubav, s vjerom, od Boga Oca i Gospodina Isusa Krista!</p><p class="pocetakParagrafa"> <span class="brojRetka" id="24">24</span>Milost sa svima koji ljube Gospodina našega Isusa Krista – u neraspadljivosti.</p></p>