<h2>II. ŽIVJETI KAO DJECA BOŽJA</h2><p class="pocetakParagrafa"> <span class="brojRetka" id="1">1</span>Gledajte </p><p class="stih1">koliku nam je ljubav darovao Otac:</p><p class="stih2">djeca se Božja zovemo, i jesmo.</p><p class="stih1">A svijet nas ne poznaje zato</p><p class="stih1">što ne poznaje njega.</p><p class="stih1"> <span class="brojRetka" id="2">2</span>Ljubljeni,</p><p class="stih1">sad smo djeca Božja</p><p class="stih1">i još se ne očitova što ćemo biti.</p><p class="stih1">Znamo:</p><p class="stih1">kad se očituje, bit ćemo njemu slični</p><p class="stih1">jer vidjet ćemo ga kao što jest.</p><h4>1. uvjet: ne griješiti</h4><p class="stih1"> <span class="brojRetka" id="3">3</span>I tko god ima tu nadu u njemu, čisti se</p><p class="stih1">kao što je on čist.</p><p class="stih1"> <span class="brojRetka" id="4">4</span>Tko god čini grijeh, čini i bezakonje;</p><p class="stih1">ta grijeh je bezakonje.</p><p class="stih1"> <span class="brojRetka" id="5">5</span>I znate:</p><p class="stih1">on se pojavi da odnese grijehe</p><p class="stih1">i grijeha nema u njemu.</p><p class="stih1"> <span class="brojRetka" id="6">6</span>Tko god u njemu ostaje, ne griješi.</p><p class="stih1">Tko god griješi, nije ga vidio nit’ upoznao.</p><p class="stih1"> <span class="brojRetka" id="7">7</span> Dječice,</p><p class="stih1">nitko neka vas ne zavede!</p><p class="stih1">Tko čini pravdu, pravedan je</p><p class="stih1">kao što je On pravedan.</p><p class="stih1"> <span class="brojRetka" id="8">8</span>Tko čini grijeh, od đavla je</p><p class="stih1">jer đavao griješi od početka.</p><p class="stih1">Zato se pojavi Sin Božji:</p><p class="stih1">da razori djela đavolska.</p><p class="stih1"> <span class="brojRetka" id="9">9</span>Tko god je rođen od Boga, ne čini grijeha</p><p class="stih1">jer njegovo sjeme ostaje u njemu;</p><p class="stih1">ne može griješiti jer je rođen od Boga.</p><p class="stih1"> <span class="brojRetka" id="10">10</span>Po ovom se raspoznaju djeca Božja</p><p class="stih1">i djeca đavolska:</p><p class="stih1">tko god ne čini pravde</p><p class="stih1">i tko ne ljubi brata,</p><p class="stih1">nije od Boga.</p><h4>2. uvjet: čuvati zapovijedi, osobito ljubav</h4><p class="stih1"> <span class="brojRetka" id="11">11</span>Jer ovo je navještaj koji čuste od početka:</p><p class="stih1">da ljubimo jedni druge.</p><p class="stih1"> <span class="brojRetka" id="12">12</span>Ne kao Kajin, koji bijaše od Zloga</p><p class="stih1">i ubi brata svog.</p><p class="stih1">A zašto ga ubi?</p><p class="stih1">Jer mu djela bijahu zla,</p><p class="stih1">a bratova pravedna.</p><p class="stih1"> <span class="brojRetka" id="13">13</span>Ne čudite se, braćo,</p><p class="stih1">ako vas svijet mrzi.</p><p class="stih1"> <span class="brojRetka" id="14">14</span>Mi znamo</p><p class="stih1">da smo iz smrti prešli u život</p><p class="stih1">jer ljubimo braću;</p><p class="stih1">tko ne ljubi, ostaje u smrti.</p><p class="stih1"> <span class="brojRetka" id="15">15</span>Tko god mrzi brata svoga, ubojica je.</p><p class="stih1">A znate da nijedan ubojica</p><p class="stih1">nema u sebi trajnoga, vječnoga života.</p><p class="stih1"> <span class="brojRetka" id="16">16</span>Po ovom smo upoznali Ljubav:</p><p class="stih1">on je za nas položio život svoj.</p><p class="stih1">I mi smo dužni živote položiti za braću.</p><p class="stih1"> <span class="brojRetka" id="17">17</span>Tko ima dobra ovoga svijeta</p><p class="stih1">i vidi brata svoga u potrebi</p><p class="stih1">pa zatvori pred njim srce –</p><p class="stih1">kako ljubav Božja ostaje u njemu?</p><p class="stih1"> <span class="brojRetka" id="18">18</span>Dječice,</p><p class="stih1">ne ljubimo riječju i jezikom,</p><p class="stih1">već djelom i istinom.</p><p class="stih1"> <span class="brojRetka" id="19">19</span>Po tom ćemo znati da smo od istine.</p><p class="stih1">I umirit ćemo pred njim srce svoje</p><p class="stih1"> <span class="brojRetka" id="20">20</span>ako nas ono bilo u čem osuđuje.</p><p class="stih1">Jer Bog je veći od našega srca</p><p class="stih1">i znade sve.</p><p class="stih1"> <span class="brojRetka" id="21">21</span>Ljubljeni,</p><p class="stih1">ako nas srce ne osuđuje,</p><p class="stih1">možemo zaufano k Bogu.</p><p class="stih1"> <span class="brojRetka" id="22">22</span>I što god ištemo, primamo od njega</p><p class="stih1">jer zapovijedi njegove čuvamo</p><p class="stih1">i činimo što je njemu drago.</p><p class="stih1"> <span class="brojRetka" id="23">23</span>I ovo je zapovijed njegova:</p><p class="stih1">da vjerujemo u ime Sina njegova</p><p class="stih1">Isusa Krista</p><p class="stih1">i da ljubimo jedni druge</p><p class="stih1">kao što nam je dao zapovijed.</p><p class="stih1"> <span class="brojRetka" id="24">24</span>I tko čuva zapovijedi njegove,</p><p class="pocetakParagrafa">u njemu ostaje, i On u njemu.</p><p class="stih1">I po ovom znamo da on ostaje u nama:</p><p class="pocetakParagrafa">po Duhu kojeg nam je dao.</p>