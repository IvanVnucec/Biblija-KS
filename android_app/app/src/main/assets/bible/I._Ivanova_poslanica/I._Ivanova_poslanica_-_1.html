<h2>UVOD</h2><h4>Zajedništvo s Ocem i Sinom po Utjelovljenju</h4><p class="pocetakParagrafa"> <span class="brojRetka" id="1">1</span>Što bijaše od početka,</p><p class="stih1">što smo čuli,</p><p class="stih1">što smo vidjeli očima svojim,</p><p class="stih1">što razmotrismo i ruke naše opipaše</p><p class="stih1">o Riječi, Životu –</p><p class="stih1"> <span class="brojRetka" id="2">2</span>da, Život se očitova,</p><p class="stih1">i vidjeli smo i svjedočimo,</p><p class="stih1">i navješćujemo vam Život vječni,</p><p class="stih1">koji bijaše kod Oca i očitova se nama –</p><p class="stih1"> <span class="brojRetka" id="3">3</span>što smo vidjeli i čuli,</p><p class="stih1">navješćujemo i vama</p><p class="stih1">da i vi imate zajedništvo s nama.</p><p class="stih1">A naše je zajedništvo s Ocem</p><p class="stih1">i sa Sinom njegovim Isusom Kristom.</p><p class="stih1"> <span class="brojRetka" id="4">4</span>I to vam pišemo</p><p class="stih1">da radost naša bude potpuna.</p><h2>I. HODITI U SVJETLOSTI</h2><h4>1. uvjet: ne griješiti</h4><p class="stih1"> <span class="brojRetka" id="5">5</span>A ovo je navještaj koji smo čuli od njega</p><p class="stih1">i navješćujemo vama:</p><p class="stih1">Bog je svjetlost</p><p class="stih1">i tame u njemu nema nikakve!</p><p class="stih1"> <span class="brojRetka" id="6">6</span>Reknemo li da imamo zajedništvo s njim,</p><p class="stih1">a u tami hodimo,</p><p class="stih1">lažemo i ne činimo istine.</p><p class="stih1"> <span class="brojRetka" id="7">7</span>Ako u svjetlosti hodimo,</p><p class="stih1">kao što je on u svjetlosti,</p><p class="stih1">imamo zajedništvo jedni s drugima</p><p class="stih1">i krv Isusa, Sina njegova,</p><p class="stih1">čisti nas od svakoga grijeha.</p><p class="stih1"> <span class="brojRetka" id="8">8</span>Reknemo li da grijeha nemamo,</p><p class="stih1">sami sebe varamo</p><p class="stih1">i istine nema u nama.</p><p class="stih1"> <span class="brojRetka" id="9">9</span>Ako priznamo grijehe svoje,</p><p class="stih1">vjeran je on i pravedan:</p><p class="stih1">otpustit će nam grijehe</p><p class="stih1">i očistiti nas od svake nepravde.</p><p class="stih1"> <span class="brojRetka" id="10">10</span>Reknemo li da nismo zgriješili,</p><p class="stih1">pravimo ga lašcem</p><p class="stih1">i riječi njegove nema u nama.</p>