<h3>3. MANAŠEOVA I AMONOVA BEZBOŽNOST</h3><h4>Manaše razara Ezekijino djelo</h4><p class="pocetakParagrafa"> <span class="brojRetka" id="1">1</span>Manašeu je bilo dvanaest godina kad se zakraljio. Pedeset i pet godina kraljevao je u Jeruzalemu.  <span class="brojRetka" id="2">2</span>Činio je što je zlo u Jahvinim očima, povodeći se za gnusobama naroda što ih je Jahve protjerao pred sinovima Izraelovim.  <span class="brojRetka" id="3">3</span>Obnovio je uzvišice što ih bijaše oborio otac mu Ezekija, podigao je žrtvenike Baalu, načinio ašere i stao se klanjati svoj nebeskoj vojsci i služiti joj.  <span class="brojRetka" id="4">4</span>Podigao je žrtvenike i u domu Jahvinu, za koji bijaše rekao Jahve: »U Jeruzalemu će prebivati ime moje zauvijek.«</p><p class="pocetakParagrafa"> <span class="brojRetka" id="5">5</span>Sagradio je žrtvenike svoj nebeskoj vojsci u oba predvorja doma Jahvina.  <span class="brojRetka" id="6">6</span>I sinove je svoje proveo kroz oganj u dolini Hinomova sina. Vračao je, gatao, čarao, stvorio bajače i opsjenare i uopće učinio premnogo zla u Jahvinim očima, razjarujući ga.  <span class="brojRetka" id="7">7</span>Načinio je idolski lik i posadio ga u domu Božjem, za koji Bog bijaše rekao Davidu i njegovu sinu Salomonu: »U ovom domu i u Jeruzalemu, koji sam izabrao među svim izraelskim plemenima, postavit ću ime svoje zauvijek.  <span class="brojRetka" id="8">8</span>Neću više dati da noga Izraelaca uzmakne iz zemlje koju sam dao u baštinu vašim očevima, samo ako budu držali i provodili u djelo sve što sam im zapovjedio: sav Zakon, uredbe i običaje dane preko Mojsija.«  <span class="brojRetka" id="9">9</span>Ali je Manaše zaveo Judejce i Jeruzalemce te su radili još gore nego narodi što ih je Jahve iskorijenio pred sinovima Izraelovim.  <span class="brojRetka" id="10">10</span>Jahve je opominjao Manašea i njegov narod, ali oni nisu poslušali.</p><p class="noviRedak"> <h4>Manašeovo obraćenje</h4><p class="pocetakParagrafa"> <span class="brojRetka" id="11">11</span>Stoga je Jahve doveo na njih vojskovođe asirskoga kralja. Uhvativši Manašea kukama, svezali su ga u dvoje mjedene verige i odveli u Babilon.  <span class="brojRetka" id="12">12</span>Kad se našao u nevolji, počeo se moliti za milost Jahvi, svome Bogu, ponizivši se veoma pred Bogom otaca.  <span class="brojRetka" id="13">13</span>Molio se i Bog mu se smilovao te usliša njegovu prošnju i vrati ga u Jeruzalem u kraljevstvo. Manaše tada spozna da je Jahve Bog.  <span class="brojRetka" id="14">14</span>Poslije toga sagradio je vanjski zid Davidovu gradu zapadno od Gihona, od doline pa do Ribljih vrata, i opasao zidom Ofel, izvevši ga vrlo visoko. Postavio je bojne vojvode u svim tvrdim gradovima u Judi.</p><p class="pocetakParagrafa"> <span class="brojRetka" id="15">15</span>Osim toga, uklonio je iz Jahvina doma tuđinske bogove, onaj idolski lik i sve žrtvenike što ih bijaše posagradio na gori Jahvina doma i u Jeruzalemu i sve ih baci izvan grada.  <span class="brojRetka" id="16">16</span>Zatim opet podiže Jahvin žrtvenik i žrtvova na njemu žrtve pričesnice i zahvalnice. Zapovjedi i Judejcima da služe Jahvi, Bogu Izraelovu.  <span class="brojRetka" id="17">17</span>Ipak je narod još žrtvovao po uzvišicama, ali samo Jahvi, svojem Bogu.</p><p class="pocetakParagrafa"> <span class="brojRetka" id="18">18</span>Ostala Manašeova djela i njegova molitva Bogu, riječi koje su mu govorili vidioci u ime Jahve, Izraelova Boga, zapisane su u Povijesti izraelskih kraljeva.  <span class="brojRetka" id="19">19</span>Njegova molitva i kako je bio uslišan, svi njegovi grijesi i njegova nevjera te mjesta na kojima je pogradio uzvišice, podigao ašere i idole prije nego što se ponizio – sve je to zapisano u povijesti Hozajevoj.  <span class="brojRetka" id="20">20</span>Tada Manaše počinu kraj svojih otaca. Sahranili su ga u dvoru. Na njegovo se mjesto zakraljio sin mu Amon.</p><p class="noviRedak"> <h4>Amonova okorjelost</h4><p class="pocetakParagrafa"> <span class="brojRetka" id="21">21</span>Dvadeset su i dvije godine bile Amonu kad se zakraljio, a kraljevao je dvije godine u Jeruzalemu.  <span class="brojRetka" id="22">22</span>Činio je što je zlo u Jahvinim očima, kao i otac mu Manaše, jer je svim idolima koje bijaše načinio njegov otac Manaše on prinosio žrtve i služio im.  <span class="brojRetka" id="23">23</span>Ali se nije ponizio pred Jahvom kako se ponizio otac mu Manaše, nego je još i umnožio svoju krivicu.  <span class="brojRetka" id="24">24</span>Tada se protiv njega urotiše njegove sluge i ubiše ga u dvoru.  <span class="brojRetka" id="25">25</span>Ali je prosti puk pobio sve one koji se bijahu urotili protiv kralja Amona i na njegovo mjesto zakraljio sina mu Jošiju.</p></p></p>