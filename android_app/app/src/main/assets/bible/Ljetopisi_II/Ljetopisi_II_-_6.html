<p class="pocetakParagrafa"> <span class="brojRetka" id="1">1</span>Tada reče Salomon:</p><p class="stih2">»Jahve odluči prebivati u tmastu oblaku,</p><p class="stih1"> <span class="brojRetka" id="2">2</span>a ja ti sagradih uzvišen dom</p><p class="stih2">da u njemu prebivaš zauvijek.«</p><p class="noviRedak"> <h4>Salomonova riječ puku</h4><p class="pocetakParagrafa"> <span class="brojRetka" id="3">3</span>I, okrenuvši se, kralj blagoslovi sav izraelski zbor, a sav je izraelski zbor stajao.  <span class="brojRetka" id="4">4</span>Reče on:</p><p class="pocetakParagrafa">»Neka je blagoslovljen Jahve, Bog Izraelov, koji svojom rukom ispuni obećanje što ga na svoja usta dade ocu mome Davidu, rekavši:  <span class="brojRetka" id="5">5</span>‘Od dana kad izvedoh svoj narod iz egipatske zemlje nisam izabrao grada ni iz kojeg Izraelova plemena da se u njemu sagradi dom gdje bi prebivalo moje ime, niti sam izabrao ikoga da vlada nad mojim narodom izraelskim.  <span class="brojRetka" id="6">6</span>Ali sam izabrao Jeruzalem da u njemu obitava moje ime i odabrao Davida da zapovijeda mojem narodu izraelskom.’</p><p class="pocetakParagrafa"> <span class="brojRetka" id="7">7</span>Otac mi David naumi podići dom imenu Jahve, Boga Izraelova,  <span class="brojRetka" id="8">8</span>ali mu Jahve reče: ‘Naumio si podići dom imenu mojem, i dobro učini,  <span class="brojRetka" id="9">9</span>ali nećeš ti podići toga doma, nego tvoj sin koji izađe iz tvoga krila; on će podići dom imenu mojem.’</p><p class="pocetakParagrafa"> <span class="brojRetka" id="10">10</span>Jahve ispuni obećanje svoje: naslijedio sam oca Davida i sjeo na prijestolje Izraelovo, kako obeća Jahve, podigao dom imenu Jahve, Boga Izraelova,  <span class="brojRetka" id="11">11</span>i namjestio Kovčeg u kojem je Savez što ga Jahve sklopi sa sinovima Izraelovim.«</p><p class="noviRedak"> <h4>Salomonova molitva</h4><p class="pocetakParagrafa"> <span class="brojRetka" id="12">12</span>Tada Salomon stupi, u nazočnosti svega zbora Izraelova, pred žrtvenik Jahvin i raširi ruke.  <span class="brojRetka" id="13">13</span>Salomon je, naime, bio napravio mjedeno podnožje, dugo pet lakata i široko pet lakata, a visoko tri lakta, i stavio ga nasred predvorja; stavši na nj, kleknuo je pred svim zborom Izraelovim i, raširivši ruke k nebu,  <span class="brojRetka" id="14">14</span>rekao:</p><p class="pocetakParagrafa">»Jahve, Bože Izraelov! Nijedan ti bog nije sličan ni na nebesima ni na zemlji, tebi koji držiš Savez i ljubav svojim slugama što kroče pred tobom sa svim svojim srcem.  <span class="brojRetka" id="15">15</span>Sluzi svome Davidu, mojem ocu, ispunio si što si mu obećao. Što si obećao na svoja usta, ispunio si svojom rukom upravo danas.  <span class="brojRetka" id="16">16</span>Jahve, Bože Izraelov, sada ispuni svome sluzi, ocu mome Davidu, što si mu obećao kad si rekao: ‘Neće ti preda mnom nestati nasljednika koji bi sjedio na izraelskom prijestolju, samo ako tvoji sinovi budu čuvali svoje putove hodeći po mojem zakonu kako si ti hodio preda mnom.’  <span class="brojRetka" id="17">17</span>Jahve, Bože Izraelov, neka se sada, dakle, ispuni obećanje koje si dao svome sluzi Davidu!  <span class="brojRetka" id="18">18</span>Ali zar će Bog doista boraviti s ljudima na zemlji? Ta nebesa ni nebesa nad nebesima ne mogu ga obuhvatiti, a kamoli ovaj dom što sam ga sagradio!  <span class="brojRetka" id="19">19</span>Pomno počuj molitvu i vapaj svoga sluge, Jahve, Bože moj, te usliši prošnju i molitvu što je tvoj sluga k tebi upućuje!  <span class="brojRetka" id="20">20</span>Neka tvoje oči obdan i obnoć budu otvorene nad ovim domom, nad ovim mjestom za koje reče da ćeš u nj smjestiti svoje ime. Usliši molitvu koju će sluga tvoj izmoliti na ovome mjestu.«</p><p class="noviRedak"> <h4>Molitva za narod</h4><p class="pocetakParagrafa"> <span class="brojRetka" id="21">21</span>»I usliši molitvu sluge svoga i naroda svojega izraelskog koju bude upravljao prema ovome mjestu. Usliši s mjesta gdje prebivaš, s nebesa, usliši i oprosti!</p><p class="pocetakParagrafa"> <span class="brojRetka" id="22">22</span>Ako tko zgriješi protiv bližnjega i bude mu naređeno da se zakune i zakletva dođe pred tvoj žrtvenik u ovom domu,  <span class="brojRetka" id="23">23</span>ti je čuj s neba, postupaj i sudi svojim slugama, osudi krivca okrećući njegova nedjela na njegovu glavu, a nevina oslobodi postupajući s njime po nevinosti njegovoj.</p><p class="pocetakParagrafa"> <span class="brojRetka" id="24">24</span>Ako narod tvoj poraze neprijatelji jer se ogriješio o tebe, ali se ipak k tebi obrati i proslavi ime tvoje i u ovom se domu pomoli i zavapije k tebi,  <span class="brojRetka" id="25">25</span>onda ti čuj to s neba, oprosti grijehe svojem narodu izraelskom i dovedi ga natrag u zemlju koju si dao njima i njihovim očevima.</p><p class="pocetakParagrafa"> <span class="brojRetka" id="26">26</span>Ako se zatvori nebo i ne padne kiša jer su se ogriješili o tebe, pa ti se pomole na ovom mjestu i proslave ime tvoje i obrate se od svojega grijeha kad ih ti poniziš,  <span class="brojRetka" id="27">27</span>tada čuj s neba i oprosti grijeh svojim slugama i svojem izraelskom narodu, pokazujući mu valjan put kojim će ići, i pusti kišu na zemlju koju si narodu svojem dao u baštinu.</p><p class="pocetakParagrafa"> <span class="brojRetka" id="28">28</span>Kad u zemlji zavlada glad, kuga, snijet i rđa, kad navale skakavci i gusjenice, kad neprijatelj ovoga naroda pritisne koja od njegovih vrata ili kad udari kakva druga nevolja ili boleština,  <span class="brojRetka" id="29">29</span>počuj svaku molitvu, svaki vapaj od kojega god čovjeka ili od cijeloga tvoga naroda izraelskog; ako svaki osjeti bol u srcu i raširi ruke k ovom domu,  <span class="brojRetka" id="30">30</span>usliši im molitvu i vapaj njihov u nebu gdje boraviš i oprosti i daj svakomu po njegovim putovima, jer ti poznaješ srce njegovo; jer ti jedini prozireš srca ljudi  <span class="brojRetka" id="31">31</span>da te se boje idući tvojim putovima dokle god žive na zemlji što je ti dade našim očevima.</p><p class="pocetakParagrafa"> <span class="brojRetka" id="32">32</span>Pa i tuđinca, koji nije od tvojega naroda izraelskog, nego je stigao iz daleke zemlje radi veličine tvoga imena i radi tvoje snažne ruke i podignute mišice, ako dođe i pomoli se u ovom domu,  <span class="brojRetka" id="33">33</span>usliši s neba, gdje prebivaš, usliši sve vapaje njegove da bi svi zemaljski narodi upoznali ime tvoje i bojali te se kao narod tvoj izraelski i da znaju da je tvoje ime prizvano nad ovaj dom koji sam sagradio.</p><p class="pocetakParagrafa"> <span class="brojRetka" id="34">34</span>Kad narod tvoj krene na neprijatelja putem kojim ga ti uputiš i pomoli se tebi, okrenut gradu što si ga izabrao i prema domu koji sam podigao tvome imenu,  <span class="brojRetka" id="35">35</span>usliši mu s neba molitvu i prošnju i učini mu pravdu.</p><p class="pocetakParagrafa"> <span class="brojRetka" id="36">36</span>Kad ti sagriješe, jer nema čovjeka koji ne griješi, a ti ih, rasrdivši se na njih, predaš neprijateljima da ih zarobe i odvedu kao roblje u daleku ili blizu zemlju,  <span class="brojRetka" id="37">37</span>pa ako se pokaju srcem u zemlji u koju budu dovedeni te se obrate i počnu te moliti za milost u zemlji svojih osvajača govoreći: ‘Zgriješili smo’  <span class="brojRetka" id="38">38</span>i tako se obrate tebi svim srcem i svom dušom u zemlji svoga ropstva u koju budu dovedeni kao roblje, i pomole se okrenuti k zemlji što je ti dade njihovim očevima i prema gradu koji si odabrao i prema domu što sam ga podigao tvom imenu,  <span class="brojRetka" id="39">39</span>usliši s neba, gdje prebivaš, njihovu molbu i njihove prošnje, učini im pravdu i oprosti svome narodu što ti je zgriješio.«</p><p class="noviRedak"> <h4>Završetak molitve</h4><p class="pocetakParagrafa"> <span class="brojRetka" id="40">40</span>»Sada, Bože moj, neka tvoje oči budu otvorene i tvoje uši pažljive na molitve na ovom mjestu!  <span class="brojRetka" id="41">41</span>Pa sada ustani, o Bože Jahve, pođi k svojem počivalištu, ti i Kovčeg tvoje snage; neka se obuku u spasenje tvoji svećenici, o Bože Jahve, i vjerni tvoji neka se raduju u sreći!</p><p class="pocetakParagrafa"> <span class="brojRetka" id="42">42</span>Bože Jahve, ne odvrati lica od svog pomazanika, spomeni se milòstī što ih dade sluzi svome Davidu!«</p></p></p></p></p>