<p class="pocetakParagrafa"> <span class="brojRetka" id="1">1</span>Napravi mjedeni žrtvenik duga čak dvadeset lakata, širok dvadeset i visok deset.  <span class="brojRetka" id="2">2</span>Tada od rastaljene kovine izli more koje je od ruba do ruba mjerilo deset lakata; bilo je okruglo uokolo, pet lakata visoko, a u opsegu, mjereno vrpcom, imalo je trideset lakata.  <span class="brojRetka" id="3">3</span>Pod njim bijahu likovi volovski što ga opasivahu uokrug. Po deset ih je bilo na jednom laktu te okruživahu more uokolo; dva je reda bilo tih volova, salivenih s morem.  <span class="brojRetka" id="4">4</span>More je počivalo na dvanaest volova; tri su gledala na sjever, tri na zapad, tri na jug, tri na istok: more je stajalo na njima i svi su stražnjim dijelom bili okrenuti unutra.  <span class="brojRetka" id="5">5</span>Bilo je debelo pedalj, rub mu kao rub u čaše, kao cvijet, a moglo je primiti tri tisuće bata.  <span class="brojRetka" id="6">6</span>Napravi deset umivaonika i postavi ih pet zdesna, pet slijeva da se u njima pere; u njima su prali što je trebalo za paljenice; more je bilo namijenjeno svećenicima da se umivaju u njemu.  <span class="brojRetka" id="7">7</span>Napravi deset zlatnih svijećnjaka prema propisu i stavi ih u Hekal, pet s desne strane, pet s lijeve.  <span class="brojRetka" id="8">8</span>Onda napravi deset stolova i postavi ih u Hekalu, pet zdesna, a pet slijeva. Napravi stotinu zlatnih kotlića.  <span class="brojRetka" id="9">9</span>Onda načini trijem svećenički, veliko dvorište s vratima koja prevuče mjeđu.  <span class="brojRetka" id="10">10</span>More stavi s desne strane prema jugoistoku.  <span class="brojRetka" id="11">11</span>Huram načini lonce, lopate i kotliće. Dovrši sav posao što ga je obavljao kralju Salomonu za dom Božji:</p><p class="pocetakParagrafa"> <span class="brojRetka" id="12">12</span>dva stupa; dvije glavice što su bile navrh stupova; dva opleta da prekriju dvije glavice što bijahu navrh stupova;  <span class="brojRetka" id="13">13</span>četiri stotine mogranja za oba opleta; dva reda mogranja za svaki oplet da prekriju dvije glavice navrh stupova;  <span class="brojRetka" id="14">14</span>deset podnožja i deset umivaonika na podnožjima;</p><p class="pocetakParagrafa"> <span class="brojRetka" id="15">15</span>jedno more i dvanaest volova pod njim;</p><p class="pocetakParagrafa"> <span class="brojRetka" id="16">16</span>lonce, lopate, viljuške i sav pribor za njih napravi od mjedi Huram Abi kralju Salomonu za dom Jahvin.  <span class="brojRetka" id="17">17</span>Kralj odredi da ih saliju u Jordanskoj ravnici, kod gaza Adame, između Sukota i Serede.  <span class="brojRetka" id="18">18</span>Salomon napravi tako mnogo tih predmeta da se nije mogla izmjeriti težina mjedi.  <span class="brojRetka" id="19">19</span>Onda napravi sve predmete namijenjene domu Božjemu: zlatni žrtvenik i stolove na kojima bjehu prineseni kruhovi,  <span class="brojRetka" id="20">20</span>zlatne svijećnjake sa svjetiljkama od čistoga zlata što su se, po propisu, trebale paliti pred Debirom;  <span class="brojRetka" id="21">21</span>cvjetove, svjetiljke i usekače od zlata; bilo je to čisto zlato;  <span class="brojRetka" id="22">22</span>nožice, kotliće, mašice i kadionice od čistoga zlata; ulaz u Dom, nutarnja vrata – Svetinje nad svetinjama – i vrata Doma – Hekala – bila su zlatna.</p><p class="noviRedak"> </p>