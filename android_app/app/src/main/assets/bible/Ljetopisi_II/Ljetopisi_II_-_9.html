<p class="pocetakParagrafa"> <span class="brojRetka" id="1">1</span>Uto kraljica od Sabe ču glas o Salomonu. Hoteći iskušati Salomona zagonetkama, dođe u Jeruzalem s mnogobrojnom pratnjom i s devama koje su nosile miomirise, mnogo zlata i dragulja. Došavši k Salomonu, porazgovori se s njim o svemu što joj bijaše na srcu.  <span class="brojRetka" id="2">2</span>Salomon joj odgovori na sva pitanja; nije bilo Salomonu sakriveno ništa da joj ne bi umio objasniti.</p><p class="pocetakParagrafa"> <span class="brojRetka" id="3">3</span>Kad kraljica od Sabe vidje njegovu mudrost, dvor koji bijaše sagradio,  <span class="brojRetka" id="4">4</span>jela na njegovu stolu, odaje njegove i dvorane, otmjenost njegove posluge i njihova odijela, i njegove peharnike i njihova odijela, i njegove paljenice koje je prinosio u Jahvinu domu, zastade joj dah.  <span class="brojRetka" id="5">5</span>Tada reče kralju:</p><p class="pocetakParagrafa">»Istina je bila što sam u svojoj zemlji čula o tebi i o tvojoj mudrosti.  <span class="brojRetka" id="6">6</span>Ali nisam htjela vjerovati što se pripovijeda dokle god nisam došla i vidjela na svoje oči; i doista, ni pola mi nije bilo rečeno o tvojoj velikoj mudrosti; nadvisio si glas koji sam slušala.  <span class="brojRetka" id="7">7</span>Blago tvojim ljudima i tvojim slugama koji stoje pred tobom i slušaju tvoju mudrost!  <span class="brojRetka" id="8">8</span>Neka je blagoslovljen Jahve, tvoj Bog, komu si tako omilio da te postavio na svoje prijestolje da kraljuješ umjesto Jahve, svojega Boga, jer Bog tvoj ljubi Izraela da bi ga održao dovijeka; i zato je postavio tebe za kralja da činiš pravo i pravicu.«</p><p class="pocetakParagrafa"> <span class="brojRetka" id="9">9</span>Dala je tada kralju sto i dvadeset zlatnih talenata i mnogo miomirisa i dragulja. Nikad više nije bilo takvih miomirisa kakve je kraljica od Sabe dala kralju Salomonu.  <span class="brojRetka" id="10">10</span>Hiramove sluge, koje su sa Salomonovim slugama donosile zlata iz Ofira, dovezle su također sandalovine i dragulja.</p><p class="pocetakParagrafa"> <span class="brojRetka" id="11">11</span>Kralj je napravio i citre i harfe za pjevače: nikad se prije nisu vidjele takve stvari u zemlji judejskoj.</p><p class="pocetakParagrafa"> <span class="brojRetka" id="12">12</span>Kralj Salomon dade kraljici od Sabe što je zaželjela i zatražila, izuzev ono što je sama donijela kralju. Potom ona krenu i sa slugama ode u svoju zemlju.</p><p class="pocetakParagrafa"> <span class="brojRetka" id="13">13</span>Zlato što je dolazilo Salomonu svake godine bilo je teško šest stotina šezdeset i šest zlatnih talenata,  <span class="brojRetka" id="14">14</span>osim onoga što je dolazilo od trgovaca i putujućih prodavača. I svi su arapski kraljevi i zemaljski upravitelji Salomonu donosili zlato i srebro.  <span class="brojRetka" id="15">15</span>Kralj Salomon načini dvjesta štitova od kovanoga zlata; za svaki je štit upotrijebio šest stotina šekela kovanoga zlata;  <span class="brojRetka" id="16">16</span>i načini trista štitića od kovanoga zlata; za svaki je štitić utrošio trista zlatnih šekela. Kralj ih je pohranio u kuću zvanu Libanonska šuma.</p><p class="pocetakParagrafa"> <span class="brojRetka" id="17">17</span>Kralj je napravio i veliko prijestolje od bjelokosti i obložio ga čistim zlatom.  <span class="brojRetka" id="18">18</span>Prijestolje je imalo šest stepenica i zlatno podnožje sastavljeno s prijestoljem, i ručice s obiju strana prijestolja, a kraj ručica stajala dva lava.  <span class="brojRetka" id="19">19</span>Dvanaest je lavova stajalo s obiju strana onih šest stepenica. Takvo što nije bilo izrađeno ni u jednom kraljevstvu.</p><p class="pocetakParagrafa"> <span class="brojRetka" id="20">20</span>Sve posude iz kojih je pio kralj Salomon bijahu zlatne i sve posuđe u kući zvanoj Libanonska šuma bijaše od suhoga zlata; srebro se smatralo bezvrijednim u Salomonovo vrijeme.  <span class="brojRetka" id="21">21</span>Kraljeve su lađe išle u Taršiš s Hiramovim slugama; svake treće godine vraćale su se i dolazile taršiške lađe donoseći zlato i srebro, slonovu kost, majmune i paune.</p><p class="pocetakParagrafa"> <span class="brojRetka" id="22">22</span>Tako je kralj Salomon natkrilio sve zemaljske kraljeve bogatstvom i mudrošću.  <span class="brojRetka" id="23">23</span>Svi su zemaljski kraljevi željeli vidjeti Salomona i čuti mudrost koju mu je Bog ulio u srce.  <span class="brojRetka" id="24">24</span>Svatko mu je donosio dar, srebrno i zlatno posuđe, haljine, oružje i miomirise, konje i mazge, iz godine u godinu.</p><p class="pocetakParagrafa"> <span class="brojRetka" id="25">25</span>Salomon je imao četiri tisuće konjskih jasala i bojnih kola i dvanaest tisuća konjanika, koje je rasporedio po gradovima bojnih kola i kod kralja u Jeruzalemu.</p><p class="pocetakParagrafa"> <span class="brojRetka" id="26">26</span>Vladao je nad svim kraljevima od Rijeke do zemlje filistejske i do egipatske međe.  <span class="brojRetka" id="27">27</span>Kralj je učinio da u Jeruzalemu bude srebra kao kamenja, a cedrova kao divljih smokava što rastu u Judejskoj nizini.  <span class="brojRetka" id="28">28</span>Salomon je uvozio konje iz Musrija i iz svih zemalja.</p><p class="noviRedak"> <h4>Salomonova smrt</h4><p class="pocetakParagrafa"> <span class="brojRetka" id="29">29</span>Ostala djela Salomonova, od prvih do posljednjih, zapisana su u povijesti proroka Natana, u proročkoj knjizi Šilonjanina Ahije i u proročkoj besjedi vidioca Adona o Nebatovu sinu Jeroboamu.  <span class="brojRetka" id="30">30</span>Salomon je vladao u Jeruzalemu nad svim Izraelom četrdeset godina.  <span class="brojRetka" id="31">31</span>Potom je počinuo kod otaca i sahranili su ga u gradu oca mu Davida, a na njegovo se mjesto zakraljio sin mu Roboam.</p></p>