<h4>Posveta Hrama</h4><p class="pocetakParagrafa"> <span class="brojRetka" id="1">1</span>Kad Salomon dovrši molitvu, spusti se oganj s neba i spali paljenicu i klanice i slava Jahvina ispuni Dom.  <span class="brojRetka" id="2">2</span>Svećenici ne mogoše ući, jer slava Jahvina bješe ispunila dom Jahvin.  <span class="brojRetka" id="3">3</span>Svi sinovi Izraelovi, videći gdje se oganj sa slavom Jahvinom spustio na Dom, padoše ničice k zemlji do kamenog poda; pokloniv se, počeše slaviti Jahvu »jer je dobar i jer je vječna njegova ljubav«.  <span class="brojRetka" id="4">4</span>Potom kralj i čitav narod stadoše žrtvovati žrtve pred Jahvom.  <span class="brojRetka" id="5">5</span>Kralj Salomon prinese za žrtvu dvadeset i dvije tisuće goveda, sto i dvadeset tisuća ovaca; i tako posvetiše dom Jahvin i kralj i sav narod.  <span class="brojRetka" id="6">6</span>Dok su svećenici stajali na dužnostima, leviti su na glazbalima za Jahvine pjesme, što ih učini kralj David, slavili Jahvu »jer je vječna njegova ljubav«. Time je David preko njihovih ruku hvalio Jahvu. Pred njima su svećenici trubili u trube, dok su Izraelci stajali.</p><p class="pocetakParagrafa"> <span class="brojRetka" id="7">7</span>Salomon je posvetio i sredinu predvorja koje je pred Jahvinim domom, jer je ondje prinio paljenice i pretilinu od pričesnica, jer na mjedeni žrtvenik koji bijaše napravio Salomon nisu mogle stati paljenice ni prinosi ni pretilina.  <span class="brojRetka" id="8">8</span>U to je doba Salomon svetkovao blagdan sedam dana i sav Izrael s njime, vrlo velik zbor, od ulaza u Hamat pa do Egipatskoga potoka.  <span class="brojRetka" id="9">9</span>A osmoga su dana svetkovali svečani zbor, jer su posvetu žrtveniku svetkovali sedam dana i blagdan sedam dana.  <span class="brojRetka" id="10">10</span>Dvadeset trećega dana sedmoga mjeseca posla ljude k njihovim šatorima i odoše vesela i zadovoljna srca zbog dobra koje je Jahve učinio Davidu i Salomonu i svem narodu izraelskom.</p><p class="noviRedak"> <h4>Božji odgovor na Salomonovu molitvu</h4><p class="pocetakParagrafa"> <span class="brojRetka" id="11">11</span>Tako je Salomon dovršio dom Jahvin i kraljevski dvor i izveo sve što god bješe zasnovano da izvrši u domu Jahvinu i u svojem dvoru.  <span class="brojRetka" id="12">12</span>Potom se Jahve ukaza Salomonu noću i reče mu: »Uslišao sam tvoju molitvu i izabrao to mjesto da mi bude dom žrtve.  <span class="brojRetka" id="13">13</span>Ako zatvorim nebo da ne bude dažda, ili zapovjedim skakavcima da popasu zemlju, ili pustim kugu na svoj narod,  <span class="brojRetka" id="14">14</span>i ponizi se moj narod na koji je prizvano ime moje i pomoli se i potraži lice moje i okani se zlih putova, ja ću ga tada uslišati s neba i oprostiti mu grijeh i izliječit ću mu zemlju.  <span class="brojRetka" id="15">15</span>Moje će oči biti otvorene i moje uši pažljive na molitvu s ovoga mjesta.  <span class="brojRetka" id="16">16</span>Sada sam, dakle, izabrao i posvetio ovaj dom da ovdje bude ime moje zauvijek i ovdje će sve dane biti moje oči i moje srce.  <span class="brojRetka" id="17">17</span>A ti, budeš li išao preda mnom kako ti je išao otac David, vršeći sve što sam ti zapovjedio i držeći se mojih uredaba i zakona,  <span class="brojRetka" id="18">18</span>uzdržat ću tvoje kraljevsko prijestolje kako sam obećao tvome ocu Davidu govoreći: ‘Neće ti ponestati nasljednika koji bi vladao u Izraelu.’  <span class="brojRetka" id="19">19</span>Ali ako me ostavite i napustite uredbe i zapovijedi koje sam vam dao te otiđete i počnete služiti tuđim bogovima i klanjati im se,  <span class="brojRetka" id="20">20</span>istjerat ću Izraelce iz svoje zemlje koju sam im dao i odbacit ću od sebe ovaj dom koji sam posvetio svojem imenu i učinit ću od njega priču i sramotu među svim narodima.  <span class="brojRetka" id="21">21</span>Tko god prođe mimo ovaj dom koji bijaše preslavan, zaprepastit će se od užasa i pitati: ‘Zašto je Jahve tako učinio s ovom zemljom i s ovim domom?’  <span class="brojRetka" id="22">22</span>I odgovorit će mu se: ‘Ostavili su Jahvu, Boga svojih otaca, koji ih je izveo iz Egipta, i okrenuli se tuđinskim bogovima, i klanjali im se, i služili im, i zato je Jahve pustio na njih sve ovo zlo.’«</p></p>