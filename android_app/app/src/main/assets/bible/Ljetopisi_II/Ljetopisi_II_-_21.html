<p class="pocetakParagrafa"> <span class="brojRetka" id="1">1</span>Jošafat počinu kraj svojih otaca i bî sahranjen uz njih u Davidovu gradu. Na njegovo se mjesto zakraljio sin mu Joram.</p><p class="noviRedak"> <h3>5. BEZBOŽNOST I NEVOLJE POD JORAMOM, AHAZJOM, ATALIJOM I JOAŠEM</h3><h4>Joramov nastup i zločin</h4><p class="pocetakParagrafa"> <span class="brojRetka" id="2">2</span>Joram je imao šestoricu braće, Jošafatovih sinova: Azarju, Jehiela, Zahariju, Azarju, Mihaela i Šefatju. Svi su oni bili sinovi izraelskog kralja Jošafata.  <span class="brojRetka" id="3">3</span>Otac im je dao mnoge darove u srebru, zlatu i dragocjenostima, s utvrđenim gradovima u Judi; kraljevstvo je dao Joramu jer je bio prvenac.  <span class="brojRetka" id="4">4</span>Stupivši na očevo prijestolje i utvrdivši se, Joram pobi svu braću mačem, pa i neke izraelske knezove.  <span class="brojRetka" id="5">5</span>Joramu su bile trideset i dvije godine kad se zakraljio, a kraljevao je osam godina u Jeruzalemu.  <span class="brojRetka" id="6">6</span>Živio je poput izraelskih kraljeva, kao i dom Ahabov, jer mu je kći Ahabova bila žena; radio je što je zlo u Jahvinim očima.  <span class="brojRetka" id="7">7</span>Ipak Jahve ne htjede razoriti kuće Davidu zbog saveza što ga sklopi s njim i zato što mu obeća da će dati svjetiljku njemu i njegovim sinovima zauvijek.</p><p class="noviRedak"> <h4>Kazne</h4><p class="pocetakParagrafa"> <span class="brojRetka" id="8">8</span>U njegovo se vrijeme Edomci odmetnuše ispod judejske vlasti i postaviše sebi kralja.  <span class="brojRetka" id="9">9</span>Zato Joram pođe sa svojim vojskovođama i sa svim bojnim kolima. Diže se noću i pobi Edomce koji bijahu opkolili njega i zapovjednike bojnih kola.  <span class="brojRetka" id="10">10</span>Ipak su se Edomci oslobodili ispod judejske vlasti sve do danas. U isto se doba odmetnu i Libna da ne bude pod njegovom vlašću, jer je on ostavio Jahvu, Boga svojih otaca.  <span class="brojRetka" id="11">11</span>Još je i uzvišice napravio po judejskim gorama, naveo na blud Jeruzalemce i zaveo Judejce.</p><p class="pocetakParagrafa"> <span class="brojRetka" id="12">12</span>Tada mu od proroka Ilije stiže pismo: »Ovako veli Jahve, Bog tvoga oca Davida: ‘Kako nisi išao putovima oca Jošafata, ni putovima judejskoga kralja Ase,  <span class="brojRetka" id="13">13</span>nego si išao putovima izraelskih kraljeva i naveo na blud Judejce i Jeruzalemce, kao što je učinio dom Ahabov, a uz to si poubijao vlastitu braću, svoju obitelj, koji bjehu bolji od tebe:  <span class="brojRetka" id="14">14</span>evo, Jahve će svaliti veliku nesreću na tvoj narod, na tvoje sinove, tvoje žene, na sve tvoje imanje.  <span class="brojRetka" id="15">15</span>Oboljet ćeš od mnogih bolesti: od bolesti u crijevima, tako da će ti crijeva izaći od bolesti koja će trajati dane i dane.’«</p><p class="pocetakParagrafa"> <span class="brojRetka" id="16">16</span>Jahve podiže na Jorama srdžbu Filistejaca i Arapa koji žive kraj Etiopljana.  <span class="brojRetka" id="17">17</span>Oni napadoše Judeju i osvojiše je, porobiše sve blago što se našlo u kraljevu dvoru, pa i njegove sinove i njegove žene, tako da nije ostao nitko, osim najmlađega sina, Joahaza.  <span class="brojRetka" id="18">18</span>Poslije svega toga udari ga Jahve neizlječivom crijevnom bolešću.  <span class="brojRetka" id="19">19</span>Ona je trajala dane i dane, a kad su se navršile dvije godine, izašla su mu crijeva s bolešću te je umro u strašnim mukama. Narod mu nije priredio mirisna paljenja, kao što je palio njegovim ocima.</p><p class="pocetakParagrafa"> <span class="brojRetka" id="20">20</span>Bile su mu trideset i dvije godine kad se zakraljio, a osam je godina kraljevao u Jeruzalemu. Preminuo je, a nitko nije požalio za njim; i sahraniše ga u Davidovu gradu, ali ne u kraljevskoj grobnici.</p></p></p>