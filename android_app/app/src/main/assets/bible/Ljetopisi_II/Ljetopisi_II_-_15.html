<h4>Proroštvo Azarjino i obnova</h4><p class="pocetakParagrafa"> <span class="brojRetka" id="1">1</span>Tada duh Božji dođe na Odedova sina Azarju.  <span class="brojRetka" id="2">2</span>On je izišao pred Asu i rekao mu: »Čujte me, Asa i sve Judino i Benjaminovo pleme! Jahve je s vama jer ste vi s njime; i ako ga budete tražili, naći ćete ga; ako li ga ostavite, i on će ostaviti vas.  <span class="brojRetka" id="3">3</span>Dugo su Izraelci bili bez pravoga Boga i bez svećenika-učitelja i bez Zakona.  <span class="brojRetka" id="4">4</span>Kad su se u nevolji obratili Jahvi, Bogu Izraelovu, i stali ga tražiti, našli su ga.  <span class="brojRetka" id="5">5</span>U ona vremena nitko nije mogao na miru ni izlaziti ni dolaziti, jer su veliki nemiri vladali među svim zemaljskim stanovnicima.  <span class="brojRetka" id="6">6</span>Udarao je narod na narod, grad na grad, jer ih je Jahve smeo svakojakom nevoljom.  <span class="brojRetka" id="7">7</span>Ali vi budite hrabri i neka vam ne klonu ruke, jer ima nagrada za vaša djela.«</p><p class="pocetakParagrafa"> <span class="brojRetka" id="8">8</span>Čuvši te riječi i proročku besjedu proroka Odeda, Asa se ohrabri i ukloni idolske gadove iz cijele Judine i Benjaminove zemlje i iz gradova koje je bio osvojio u Efrajimovoj gori. Obnovio je i Jahvin žrtvenik koji je bio pred Jahvinim trijemom.  <span class="brojRetka" id="9">9</span>Onda je skupio sve Judino i Benjaminovo pleme i došljake koji su bili kod njih od Efrajimova, Manašeova i Šimunova plemena, jer ih je mnogo prebjeglo k njemu od Izraelaca kad su vidjeli da je s njim Jahve, njegov Bog.  <span class="brojRetka" id="10">10</span>I skupili su se u Jeruzalemu trećega mjeseca petnaeste godine Asina kraljevanja.  <span class="brojRetka" id="11">11</span>Onoga su dana prinijeli Jahvi žrtve od plijena koji su dognali, sedam stotina goveda i sedam tisuća sitne stoke.  <span class="brojRetka" id="12">12</span>Zavjetovaše se da će tražiti Jahvu, Boga svojih otaca, svim srcem i svom dušom.  <span class="brojRetka" id="13">13</span>A tko god ne bi tražio Jahvu, Izraelova Boga, da se pogubi, bio malen ili velik, čovjek ili žena.  <span class="brojRetka" id="14">14</span>Zakleli su se Jahvi iza glasa i uz gromki poklik, uz trube i rogove.  <span class="brojRetka" id="15">15</span>Svi su se Judejci radovali zbog te zakletve jer su se iz svega srca zakleli i od sve su ga svoje volje tražili i našli ga. Jahve im je dao mir odasvud uokolo.</p><p class="noviRedak"> <h4>Ostala djela Asina</h4><p class="pocetakParagrafa"> <span class="brojRetka" id="16">16</span>I svoju mater Maaku ukloni kralj Asa s vlasti jer je bila načinila gada Ašeri. Asa je sasjekao njezina gada, satro ga i spalio u potoku Kidronu.  <span class="brojRetka" id="17">17</span>Ali uzvišice nisu bile uklonjene iz Izraela. Ipak je Asino srce bilo privrženo Jahvi svega njegova života.  <span class="brojRetka" id="18">18</span>Unio je u dom Božji posvećene darove svoga oca i svoje: srebro i zlato i posuđe.</p><p class="pocetakParagrafa"> <span class="brojRetka" id="19">19</span>Nije bilo rata sve do trideset i pete godine Asina kraljevanja.</p><p class="noviRedak"> </p></p>