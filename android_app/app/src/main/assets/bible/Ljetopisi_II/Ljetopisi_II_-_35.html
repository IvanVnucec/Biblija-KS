<h4>Priprava za Pashu</h4><p class="pocetakParagrafa"> <span class="brojRetka" id="1">1</span>Potom je Jošija svetkovao Pashu Jahvi u Jeruzalemu: klalo se pashalno jagnje četrnaestoga dana prvoga mjeseca.</p><p class="pocetakParagrafa"> <span class="brojRetka" id="2">2</span>Postavio je svećenike na njihove službe, osokolivši ih na službu u Jahvinu domu.  <span class="brojRetka" id="3">3</span>Zatim je rekao levitima koji su poučavali sve Izraelce i bili posvećeni Jahvi: »Metnite sveti Kovčeg u Dom koji je sagradio Davidov sin Salomon, izraelski kralj; ne smijete ga više nositi na ramenima; sada služite Jahvi, svojem Bogu, i njegovu izraelskom narodu!  <span class="brojRetka" id="4">4</span>I pripravite se po otačkim domovima, po redovima, kako je napisao izraelski kralj David i propisao sin mu Salomon.  <span class="brojRetka" id="5">5</span>Stojte u Svetinji po redovima otačkih domova svoje braće, običnoga puka, i po redu levitskoga otačkog doma.  <span class="brojRetka" id="6">6</span>I tako koljite pashalno janje te se posvetite i pripravite svoju braću da svetkuju kako je zapovjedio Jahve preko Mojsija.«</p><p class="noviRedak"> <h4>Svetkovanje</h4><p class="pocetakParagrafa"> <span class="brojRetka" id="7">7</span>Jošija je darovao običnom puku od sitne stoke jaganjaca i jarića, sve za Pashu, svima koji su se našli ondje, na broj trideset tisuća, i tri tisuće goveda, sve to s kraljeva imanja.  <span class="brojRetka" id="8">8</span>Njegovi su knezovi dragovoljno darovali narodu, svećenicima i levitima, i to: Hilkija, Zaharija i Jehiel, predstojnici u Božjem domu, dali su svećenicima za Pashu dvije tisuće i šest stotina jaganjaca i jarića i tri stotine goveda.  <span class="brojRetka" id="9">9</span>A Konanija, Šemaja i Netanel, njegova braća Hašabja, Jehiel i Jozabad, levitski knezovi, darovali su levitima za Pashu pet tisuća grla sitne stoke i pet stotina goveda.  <span class="brojRetka" id="10">10</span>A kad je bila uređena služba, stali su svećenici na svoje mjesto i leviti u svojim redovima po kraljevoj zapovijedi.  <span class="brojRetka" id="11">11</span>Klali su pashu, a svećenici su škropili krvlju, dok su leviti odirali kožu.</p><p class="pocetakParagrafa"> <span class="brojRetka" id="12">12</span>Onda su pripravili paljenice da ih dadu običnom puku po redovima otačkih domova da ih prinese Jahvi, kako je napisano u Mojsijevoj knjizi. Tako su učinili i s govedima.  <span class="brojRetka" id="13">13</span>Pekli su pashu na ognju po običaju, a ostale su posvećene stvari kuhali u loncima, kotlovima i zdjelama i brzo ih raznosili svemu običnom puku.</p><p class="pocetakParagrafa"> <span class="brojRetka" id="14">14</span>Poslije su pripravljali pashu sebi i svećenicima, jer su svećenici, Aronovi sinovi, bili zaposleni prinošenjem paljenica i pretiline do noći; zato su leviti pripravljali sebi i svećenicima, Aronovim sinovima.  <span class="brojRetka" id="15">15</span>A pjevači, Asafovi sinovi, stajali su na svojem mjestu, kako je bio zapovjedio David, Asaf, Heman i kraljev vidjelac Jedutun. Vratari su stajali na svakim vratima; oni se nisu micali od službe, nego su im njihova braća leviti pripravljala sve.</p><p class="noviRedak"> <h4>Nesretni svršetak Jošijin</h4><p class="pocetakParagrafa"> <span class="brojRetka" id="16">16</span>Tako je bila uređena sva Jahvina služba onoga dana da se proslavi Pasha i da se prinesu paljenice na Jahvinu žrtveniku po zapovijedi kralja Jošije.  <span class="brojRetka" id="17">17</span>Tako su Izraelovi sinovi, koji su se našli ondje, u to doba sedam dana slavili Pashu i Blagdan beskvasnih kruhova.  <span class="brojRetka" id="18">18</span>Pasha kao ova u Izraelu nije se slavila od vremena proroka Samuela niti je ijedan od izraelskih kraljeva slavio Pashu kao što ju je slavio Jošija – sa svećenicima, levitima i sa svim Judejcima i Izraelcima, koliko ih se god našlo, i s Jeruzalemcima.</p><p class="pocetakParagrafa"> <span class="brojRetka" id="19">19</span>Ta se Pasha svetkovala osamnaeste godine Jošijina kraljevanja.</p><p class="pocetakParagrafa"> <span class="brojRetka" id="20">20</span>Poslije svega toga, kad je Jošija uredio Dom, došao je egipatski kralj Neko da se bije kod Karkemiša na Eufratu, a Jošija je izišao preda nj.  <span class="brojRetka" id="21">21</span>Kralj Neko poslao je Jošiji glasnike i poručio: »Što ja imam s tobom, judejski kralju? Ne idem ja danas na tebe, nego na dom s kojim sam u ratu, i Bog mi je zapovjedio da se požurim. Okani se Boga koji je sa mnom da te ne upropastim!«  <span class="brojRetka" id="22">22</span>Ali Jošija nije odvratio lica od njega, nego se ojunačio da se bije s njim; ne poslušavši Nekovih riječi iz Božjih usta, došao je da se bije na Megidskom polju.</p><p class="pocetakParagrafa"> <span class="brojRetka" id="23">23</span>Strijelci ustrijeliše kralja Jošiju, a on reče slugama: »Izvedite me jer sam teško ranjen.«  <span class="brojRetka" id="24">24</span>Sluge ga skinuše s bojnih kola i metnuše u druga kola koja je imao, pa ga odvezoše u Jeruzalem; ondje je umro i bio sahranjen u grobnici otaca. Sva Judeja s Jeruzalemom plakala je za Jošijom.  <span class="brojRetka" id="25">25</span>I Jeremija je protužio za Jošijom. I svi pjevači i pjevačice spominju u tužbalicama Jošiju do danas; uveli su ih u običaj u Izraelu, i eno su zapisane u Tužbalicama.</p><p class="pocetakParagrafa"> <span class="brojRetka" id="26">26</span>Ostala Jošijina djela i njegova pobožnost, vršeni onako kako piše u Jahvinu Zakonu,  <span class="brojRetka" id="27">27</span>svi njegovi pothvati, od prvih do posljednjih, zapisani su u Knjizi o izraelskim i judejskim kraljevima.</p></p></p>