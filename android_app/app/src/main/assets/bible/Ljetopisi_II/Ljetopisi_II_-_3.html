<p class="pocetakParagrafa"> <span class="brojRetka" id="1">1</span>Salomon tada poče graditi dom Jahvi u Jeruzalemu, na Morijskoj gori, ondje gdje je njegov otac David imao viđenje. To je mjesto koje je pripravio David, gumno Jebusejca Ornana.  <span class="brojRetka" id="2">2</span>Salomon otpoče gradnju drugoga mjeseca četvrte godine svojega vladanja.</p><p class="pocetakParagrafa"> <span class="brojRetka" id="3">3</span>Ovo su temelji koje je Salomon postavio za gradnju doma Božjega: šezdeset lakata u duljinu – po staroj mjeri lakta – a u širinu dvadeset lakata.  <span class="brojRetka" id="4">4</span>Trijem, koji je bio pred Domom, imao je, po širini ovoga potonjega, u dužinu dvadeset lakata, a visok je bio sto i dvadeset lakata. Obložio ga je iznutra čistim zlatom.  <span class="brojRetka" id="5">5</span>Veliku je dvoranu obložio čempresovinom, koju je prekrio čistim zlatom i postavio palme i cvjetne vijence.  <span class="brojRetka" id="6">6</span>Optočio je potom dvoranu blistavim draguljima; zlato je bilo zlato parvajimsko.  <span class="brojRetka" id="7">7</span>Prekrio je njime dvoranu: grede, pragove, zidove i vratna krila te izrezao kerubine po zidovima.</p><p class="pocetakParagrafa"> <span class="brojRetka" id="8">8</span>Potom sazda dvoranu Svetinje nad svetinjama. Bila je, prema hramskoj širini, dvadeset lakata duga i dvadeset lakata široka i obloži je sa šest stotina talenata suhog zlata.  <span class="brojRetka" id="9">9</span>Za čavle je dao na mjeru pedeset zlatnih šekela. I gornje je odaje obložio zlatom.  <span class="brojRetka" id="10">10</span>U dvorani Svetinje nad svetinjama napravi dva kerubina, liveno djelo. I njih obloži zlatom.  <span class="brojRetka" id="11">11</span>Krila kerubina bila su dvadeset lakata duga: jedno krilo od pet lakata dodirivaše hramski zid, a drugo od pet lakata doticaše krilo drugoga kerubina.</p><p class="pocetakParagrafa"> <span class="brojRetka" id="12">12</span>Tako je i krilo drugoga kerubina, od pet lakata, dodirivalo hramski zid, a drugo mu se krilo, od pet lakata, spajalo s krilom drugoga kerubina.  <span class="brojRetka" id="13">13</span>Raširena, krila kerubina imala su dvadeset lakata. Stajali su kerubini uspravno, lícā okrenutih dvorani.</p><p class="pocetakParagrafa"> <span class="brojRetka" id="14">14</span>Napravi zastor od ljubičastog baršuna, od grimiza, karmezina i beza te na njemu izveze kerubine.  <span class="brojRetka" id="15">15</span>Pred dvoranom napravi dva stupa dugačka trideset i pet lakata, a glavice im na vrhu pet lakata.  <span class="brojRetka" id="16">16</span>U Debiru on splete vijence te ih postavi navrh stupova i napravi sto mogranja koje postavi među vijence.  <span class="brojRetka" id="17">17</span>Postavi stupove pred Hekal, jedan zdesna, drugi slijeva, te nazva Jakin onaj zdesna, a Boaz onaj slijeva.</p><p class="noviRedak"> </p>