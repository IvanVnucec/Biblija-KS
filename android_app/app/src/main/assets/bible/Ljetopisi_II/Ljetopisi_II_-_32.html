<h4>Sanheribova najezda</h4><p class="pocetakParagrafa"> <span class="brojRetka" id="1">1</span>Poslije tih događaja i dokaza vjernosti dođe asirski kralj Sanherib i, ušavši u Judeju, opkoli tvrde gradove misleći ih osvojiti.  <span class="brojRetka" id="2">2</span>Ezekija, vidjevši gdje je došao Sanherib i kako snuje da zavojšti na Jeruzalem,  <span class="brojRetka" id="3">3</span>posavjetova se s knezovima i s junacima da začepi vodene izvore koji bijahu izvan grada. Oni mu podupriješe osnovu.  <span class="brojRetka" id="4">4</span>Sabralo se mnogo naroda te su začepili sva vrela i potok koji teče posred zemlje. Govorahu: »Zašto da asirski kraljevi nađu toliko vode kad dođu?«  <span class="brojRetka" id="5">5</span>Ezekija se osokolio, obnovio sav oboreni zid i podigao kule na njemu; izvana je sagradio drugi zid i utvrdio Milon u Davidovu gradu; napravio je mnogo kopalja i štitova,  <span class="brojRetka" id="6">6</span>zatim postavio vojvode nad narodom i, pozvavši ih k sebi na trg kraj gradskih vrata, ohrabri ih ovim riječima:  <span class="brojRetka" id="7">7</span>»Budite hrabri i junaci; ne bojte se i ne plašite se asirskoga kralja, ni svega mnoštva što je s njim, jer je s nama moćniji nego s njim:  <span class="brojRetka" id="8">8</span>s njim je tjelesna mišica, a s nama je Jahve, Bog naš, da nam pomaže i da bije naše bojeve.« Narod se pouzda u riječi judejskoga kralja Ezekije.</p><p class="noviRedak"> <h4>Sanheribove bogohulne riječi</h4><p class="pocetakParagrafa"> <span class="brojRetka" id="9">9</span>Poslije toga asirski je kralj Sanherib, dok bijaše kod Lakiša sa svom bojnom silom, poslao sluge u Jeruzalem k judejskome kralju Ezekiji i k svim Judejcima koji bijahu u Jeruzalemu i poručio im:  <span class="brojRetka" id="10">10</span>»Ovako veli asirski kralj Sanherib: ‘U što se uzdate stojeći opsjednuti u Jeruzalemu?  <span class="brojRetka" id="11">11</span>Ne zavodi li vas Ezekija da vas preda smrti od gladi i žeđi kad govori: Jahve, Bog naš, izbavit će nas iz ruke asirskoga kralja?  <span class="brojRetka" id="12">12</span>Nije li taj Ezekija uklonio njegove uzvišice i njegove žrtvenike; i zapovjedio Judejcima i Jeruzalemcima govoreći: Pred jednim se žrtvenikom klanjajte i na njemu kadite!?  <span class="brojRetka" id="13">13</span>Zar ne znate što sam učinio ja i moji preci od svih zemaljskih naroda? Zar su bogovi zemaljskih naroda mogli izbaviti svoje zemlje iz moje ruke?  <span class="brojRetka" id="14">14</span>Koji je među svim bogovima onih naroda što su ih sasvim uništili moji preci mogao izbaviti narod iz moje ruke, da bi mogao vaš Bog izbaviti vas iz moje ruke?  <span class="brojRetka" id="15">15</span>Zato nemojte da vas sada Ezekija vara i da vas tako zavodi i ne vjerujte mu! Jer nijedan bog nikojega naroda ili kraljevstva nije mogao izbaviti svoga naroda iz moje ruke, ni iz ruke mojih predaka, a kamoli će vaš Bog izbaviti vas iz moje ruke!’«</p><p class="pocetakParagrafa"> <span class="brojRetka" id="16">16</span>Još su više njegove sluge napadale Boga Jahvu i njegova slugu Ezekiju.  <span class="brojRetka" id="17">17</span>Napisao je i pismo ružeći Jahvu, Izraelova Boga: »Kao što bogovi zemaljskih naroda nisu izbavili svojih naroda iz moje ruke, tako neće ni Ezekijin Bog izbaviti svojega naroda iz moje ruke.«  <span class="brojRetka" id="18">18</span>I vikahu iza glasa, na judejskom jeziku, jeruzalemskom narodu koji bijaše na zidu da ga uplaše i prepadnu kako bi osvojili grad.  <span class="brojRetka" id="19">19</span>Govorili su o jeruzalemskom Bogu kao o bogovima zemaljskih naroda, bogovima koji su djelo čovječjih ruku.</p><p class="noviRedak"> <h4>Uspjeh Ezekijine molitve</h4><p class="pocetakParagrafa"> <span class="brojRetka" id="20">20</span>Stoga se pomoli kralj Ezekija i prorok Izaija, Amosov sin, i zazvaše nebo u pomoć.  <span class="brojRetka" id="21">21</span>Tada Jahve posla anđela koji uništi sve hrabre junake, zapovjednike i vojvode u vojsci asirskoga kralja, tako da se vratio posramljen u svoju zemlju. A kad je ušao u hram svoga boga, sasjekli su ga ondje mačem neki koji su se rodili iz njegova krila.  <span class="brojRetka" id="22">22</span>Tako je Jahve spasio Ezekiju i jeruzalemske stanovnike od ruke asirskoga kralja Sanheriba i iz ruku neprijateljâ, te im dao mir odasvud uokolo.  <span class="brojRetka" id="23">23</span>Mnogi su donosili darove Jahvi u Jeruzalem i dragocjenosti judejskome kralju Ezekiji. Poslije toga Ezekija se uzvisio u očima svih naroda.</p><p class="pocetakParagrafa"> <span class="brojRetka" id="24">24</span>U to se vrijeme Ezekija razbolio nasmrt, ali se pomolio Jahvi, koji mu je progovorio i učinio čudo.  <span class="brojRetka" id="25">25</span>Ali se Ezekija nije odužio dobročinstvu koje mu je iskazano, nego se uzoholio; stoga je došla srdžba na nj, na Judu i na Jeruzalem.  <span class="brojRetka" id="26">26</span>Ezekija se ponizio zato što mu se bilo uzoholilo srce, i on i Jeruzalemci, pa tako nije došla na njih Jahvina srdžba za Ezekijina života.  <span class="brojRetka" id="27">27</span>Ezekija je stekao vrlo veliko bogatstvo i slavu; napravio je riznice za srebro i zlato, za drago kamenje, za miomirise, za štitove i za svakojake dragocjene posude;  <span class="brojRetka" id="28">28</span>skladište za prirod od žita, od novog vina i ulja, staje za svakojaku stoku, torove za stada.  <span class="brojRetka" id="29">29</span>Podigao je i gradove, imao je mnogo blaga, sitne stoke i goveda, jer mu je Bog dao vrlo veliko imanje.</p><p class="noviRedak"> <h4>Ezekijin svršetak</h4><p class="pocetakParagrafa"> <span class="brojRetka" id="30">30</span>Isti je Ezekija začepio gornji izvor Gihonske vode i svrnuo je pravo na zapadnu stranu Davidova grada. Ezekija je bio sretan u svakom poslu.  <span class="brojRetka" id="31">31</span>Samo kad su došli poslanici babilonskih knezova, poslani k njemu da se propitaju za čudo koje se dogodilo u zemlji, ostavio ga je Bog da bi ga iskušao i da bi se doznalo sve što mu je u srcu.  <span class="brojRetka" id="32">32</span>Ostala Ezekijina djela, njegova pobožnost, zapisani su u proročkom viđenju proroka Izaije, Amosova sina, i u Knjizi o judejskim i izraelskim kraljevima.</p><p class="pocetakParagrafa"> <span class="brojRetka" id="33">33</span>Ezekija je počinuo kod svojih otaca. Sahranili su ga na usponu kako se ide ka grobovima Davidovih sinova. Po smrti su mu odali počast svi Judejci i Jeruzalemci. Na njegovo se mjesto zakraljio sin mu Manaše.</p></p></p></p>