<h3>4. JOŠAFAT I NJEGOVA UPRAVA</h3><h4>Jošafatova moć</h4><p class="pocetakParagrafa"> <span class="brojRetka" id="1">1</span>Onda se na njegovo mjesto zakralji sin mu Jošafat; on pokaza svoju silu protiv Izraela.  <span class="brojRetka" id="2">2</span>Razmjestio je vojsku po svim utvrđenim judejskim gradovima i postavio namjesnike po judejskoj zemlji i po Efrajimovim gradovima, koje bijaše zauzeo otac mu Asa.</p><p class="noviRedak"> <h4>Njegova briga za Zakon</h4><p class="pocetakParagrafa"> <span class="brojRetka" id="3">3</span>Jahve je bio s Jošafatom jer je hodio pravim putovima svoga oca Davida i nije tražio baalâ.  <span class="brojRetka" id="4">4</span>Tražio je Boga svojih otaca i hodio po njegovim zapovijedima, ne čineći kao Izraelovi sinovi.  <span class="brojRetka" id="5">5</span>Zato je Jahve utvrdio kraljevstvo u njegovoj ruci, pa su svi Judejci davali Jošafatu danak, tako da je stekao veliko bogatstvo i slavu.  <span class="brojRetka" id="6">6</span>Njegovo se srce hrabrilo na Jahvinim putovima, pa je uklonio još i uzvišice i ašere iz Judeje.</p><p class="pocetakParagrafa"> <span class="brojRetka" id="7">7</span>Treće godine kraljevanja posla knezove Ben-Hajila, Obadju, Zahariju, Netanela i Miheja da uče po judejskim gradovima.  <span class="brojRetka" id="8">8</span>I s njima levite: Šemaju, Netaniju, Zebadju, Asahela, Šemiramota, Jonatana, Adoniju, Tobiju i Tob Adoniju; a s njima svećenike Elišamu i Jorama.  <span class="brojRetka" id="9">9</span>Poučavali su po Judeji noseći sa sobom Knjigu Zakona Jahvina i obilazili sve judejske gradove učeći narod.  <span class="brojRetka" id="10">10</span>Jahvin je strah spopao sva zemaljska kraljevstva oko Judeje, tako da nisu smjela zaratiti na Jošafata.  <span class="brojRetka" id="11">11</span>Sami su mu neki Filistejci donosili darove i novčani danak, a Arapi mu dogonili sitnu stoku: po sedam tisuća i sedam stotina ovnova te sedam tisuća i sedam stotina jaraca.  <span class="brojRetka" id="12">12</span>Tako je Jošafat sve više napredovao dok ne postade vrlo velik. Sazidao je u Judeji kule i gradove-skladišta.</p><p class="noviRedak"> <h4>Vojska</h4><p class="pocetakParagrafa"> <span class="brojRetka" id="13">13</span>Imao je mnogo zaliha u judejskim gradovima, a hrabrih junaka u Jeruzalemu.  <span class="brojRetka" id="14">14</span>Evo njihova popisa po obiteljima: od Judina plemena tisućnici: vojvoda Adna i s njim trista tisuća hrabrih junaka;  <span class="brojRetka" id="15">15</span>do njega vojvoda Johanan i s njim dvjesta i osamdeset tisuća;  <span class="brojRetka" id="16">16</span>za njim Zikrijev sin Amasja, koji se spremno stavio u Jahvinu službu, a s njim dvjesta tisuća hrabrih junaka.</p><p class="pocetakParagrafa"> <span class="brojRetka" id="17">17</span>Od Benjaminova plemena: hrabri junak Eliada i s njim dvjesta tisuća ljudi naoružanih lukom i štitom;  <span class="brojRetka" id="18">18</span>za njim Jehozabad i s njim sto i osamdeset tisuća pripravnih za boj.</p><p class="pocetakParagrafa"> <span class="brojRetka" id="19">19</span>To su oni koji su služili kralju, ne brojeći one što ih je kralj namjestio u tvrdim gradovima po svoj Judeji.</p></p></p>