<h3>6. DJELOMIČNA POBOŽNOST I DJELOMIČNI USPJEH AMASJE, OZIJE I JOTAMA</h3><h4>Amasjini vjerski nazori</h4><p class="pocetakParagrafa"> <span class="brojRetka" id="1">1</span>Amasji je bilo dvadeset i pet godina kad se zakraljio; kraljevao je dvadeset i devet godina u Jeruzalemu. Mati mu se zvala Joadana i bila je iz Jeruzalema.  <span class="brojRetka" id="2">2</span>Činio je što je pravo u Jahvinim očima, ali ne svim srcem.  <span class="brojRetka" id="3">3</span>Kad je učvrstio kraljevstvo, pogubio je časnike koji su ubili kralja, njegova oca.  <span class="brojRetka" id="4">4</span>Ali im sinova nije pogubio, prema onome što je napisano u knjizi Zakona Mojsijeva, gdje Jahve zapovijeda: »Neka se očevi ne pogubljuju za sinove, ni sinovi za očeve, nego svatko neka gine za svoj grijeh.«</p><p class="pocetakParagrafa"> <span class="brojRetka" id="5">5</span>Potom Amasja skupi Judejce i svega Judu i Benjamina, razvrsta ih prema obiteljima, tisućnicima i satnicima. Pošto popisa od dvadeset godina naviše, nađe trista tisuća izabranih momaka za vojsku, vičnih koplju i štitu.  <span class="brojRetka" id="6">6</span>Među Izraelcima najmi sto tisuća hrabrih junaka za sto srebrnih talenata.  <span class="brojRetka" id="7">7</span>Ali k njemu dođe čovjek Božji i reče: »Kralju, neka ne ide s tobom izraelska vojska, jer Jahve nije s Izraelcima ni s Efrajimovim sinovima,  <span class="brojRetka" id="8">8</span>nego idi ti sam, ponesi se junački u boju; inače će te oboriti Bog pred neprijateljem, jer Bog može pomoći i oboriti.«  <span class="brojRetka" id="9">9</span>Tada Amasja upita čovjeka Božjeg: »A što će biti od sto talenata koje sam dao izraelskim četama?« Božji čovjek odgovori: »Jahve ima da ti dade više od toga.«  <span class="brojRetka" id="10">10</span>Tada Amasja odvoji čete koje mu bijahu došle od Efrajima, da se vrate u svoje mjesto. Ali se vojnici razgnjeviše na Judejce i vratiše se u svoje mjesto plamteći od srdžbe.</p><p class="noviRedak"> <h4>Nevjera nakon edomskog rata</h4><p class="pocetakParagrafa"> <span class="brojRetka" id="11">11</span>A Amasja, ohrabrivši se, povede narod, ode u Slanu dolinu i pobi deset tisuća seirskih sinova.  <span class="brojRetka" id="12">12</span>Judini su sinovi zarobili deset tisuća živih, odveli ih na vrh hridi te ih pobacali, tako da se svi razmrskaše.  <span class="brojRetka" id="13">13</span>Četa koju je Amasja poslao natrag da ne ide s njima u boj harala je po judejskim gradovima od Samarije pa do Bet Horona i pobila u njima tri tisuće ljudi i naplijenila silan plijen.</p><p class="pocetakParagrafa"> <span class="brojRetka" id="14">14</span>Poslije toga, kad se Amasja vratio razbivši Edomce, donio je bogove seirskih sinova, postavio ih sebi za bogove i počeo im se klanjati i kaditi im.  <span class="brojRetka" id="15">15</span>Tada se Jahve razgnjevi na Amasju i posla k njemu proroka koji ga upita: »Zašto tražiš bogove toga naroda koji nisu izbavili svoga naroda iz tvoje ruke?«  <span class="brojRetka" id="16">16</span>Dok je on to govorio, kralj ga upita: »Jesi li postavljen kralju za savjetnika? Prestani! Zašto da te pogube?« Tada prorok ušutje, ali nadoda: »Znam da te Bog odlučio uništiti kad to činiš a ne slušaš mojega savjeta.«</p><p class="noviRedak"> <h4>Slom kod Bet Šemeša</h4><p class="pocetakParagrafa"> <span class="brojRetka" id="17">17</span>Tada judejski kralj Amasja smisli i poruči izraelskom kralju Joašu, sinu Jehuova sina Joahaza: »Dođi da se ogledamo!«  <span class="brojRetka" id="18">18</span>A izraelski kralj Joaš odvrati judejskom kralju Amasji: »Libanonski je trn jedanput poslao glasnike k libanonskom cedru i poručio: ‘Daj kćer mome sinu za ženu’, ali su divlje zvijeri libanonske prošle i trn izgazile.  <span class="brojRetka" id="19">19</span>Potukao si Edomce, pa ti se srce uzobijestilo i tražiš slavu. Radije ostani kod kuće. Zašto izazivaš zlo i hoćeš da padneš i ti i svi Judejci s tobom?«</p><p class="pocetakParagrafa"> <span class="brojRetka" id="20">20</span>Ali Amasja ne posluša, jer tako bijaše odredio Bog, da ih preda u ruke Joašu zato što su pristali uz edomske bogove.  <span class="brojRetka" id="21">21</span>Izađe izraelski kralj Joaš te se ogledaše u boju on i judejski kralj Amasja u Bet Šemešu u Judeji.  <span class="brojRetka" id="22">22</span>Izraelci poraziše Judejce i oni pobjegoše pod svoj šator.  <span class="brojRetka" id="23">23</span>Izraelski kralj Joaš uhvati u Bet Šemešu judejskog kralja Amasju, sina Joaševa, sina Joahazova, i odvede ga u Jeruzalem; onda sruši jeruzalemski zid od Efrajimovih vrata do Ugaonih vrata, u dužini od četiri stotine lakata.  <span class="brojRetka" id="24">24</span>Uzevši sve zlato, srebro i posuđe što se nalazilo u domu Božjem kod Obed Edoma i u riznici kraljevskog dvora, povrh toga i taoce, vrati se u Samariju.</p><p class="noviRedak"> <h4>Amasjin svršetak</h4><p class="pocetakParagrafa"> <span class="brojRetka" id="25">25</span>Judejski je kralj Amasja, Joašev sin, živio još petnaest godina poslije smrti izraelskoga kralja Joaša, Joahazova sina.</p><p class="pocetakParagrafa"> <span class="brojRetka" id="26">26</span>Ostala Amasjina djela, od prvih do posljednjih, zapisana su u Knjizi o judejskim i izraelskim kraljevima.  <span class="brojRetka" id="27">27</span>Otkako je Amasja ostavio Jahvu, kovala se protiv njega urota u Jeruzalemu. Iako je pobjegao u Lakiš, poslaše za njim u Lakiš ljude koji ga ondje ubiše.  <span class="brojRetka" id="28">28</span>Odande su ga prenijeli na konjima i sahranili kraj njegovih otaca u Judinu gradu.</p></p></p></p>