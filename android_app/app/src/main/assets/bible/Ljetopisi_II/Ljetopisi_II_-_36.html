<h3>5. KONAC IZRAELSKOG KRALJEVSTVA</h3><h4>Joahaz</h4><p class="pocetakParagrafa"> <span class="brojRetka" id="1">1</span>Tada priprosti puk uze Jošijina sina Joahaza i zakralji ga u Jeruzalemu namjesto njegova oca.  <span class="brojRetka" id="2">2</span>Dvadeset i tri godine bile su Joahazu kad se zakraljio. Kraljevao je tri mjeseca u Jeruzalemu.  <span class="brojRetka" id="3">3</span>Svrgao ga je egipatski kralj u Jeruzalemu i udario na zemlju danak od sto srebrnih talenata i jedan zlatni talenat.  <span class="brojRetka" id="4">4</span>Egipatski kralj postavi za kralja nad Judejom i nad Jeruzalemom njegova brata Elijakima, promijenivši mu ime u Jojakim; njegova je brata Joahaza uzeo Neko i odveo u Egipat.</p><p class="noviRedak"> <h4>Jojakim i Jojakin</h4><p class="pocetakParagrafa"> <span class="brojRetka" id="5">5</span>Dvadeset je i pet godina bilo Jojakimu kad se zakraljio. Kraljevao je jedanaest godina u Jeruzalemu; činio je što je zlo u očima Jahve, njegova Boga.  <span class="brojRetka" id="6">6</span>Na nj je zaratio babilonski kralj Nabukodonozor i, svezavši ga u dvoje mjedene verige, odveo ga u Babilon.  <span class="brojRetka" id="7">7</span>Dio posuđa iz Jahvina doma odnio je Nabukodonozor u Babilon i metnuo ga u svoj dvorac u Babilonu.  <span class="brojRetka" id="8">8</span>Ostala Jojakimova djela i gnusobe koje je činio i što se na njemu našlo, sve je zapisano u Knjizi o izraelskim i judejskim kraljevima. Na njegovo se mjesto zakraljio sin mu Jojakin.</p><p class="pocetakParagrafa"> <span class="brojRetka" id="9">9</span>Osam je godina bilo Jojakinu kad se zakraljio, a kraljevao je tri mjeseca i deset dana u Jeruzalemu; činio je što je zlo u Jahvinim očima.  <span class="brojRetka" id="10">10</span>O godišnjoj je mijeni poslao kralj Nabukodonozor te su ga odveli u Babilon s dragocjenostima iz Jahvina doma, a nad Judom i nad Jeruzalemom zakraljio je njegova rođaka Sidkiju.</p><p class="noviRedak"> <h4>Sidkija</h4><p class="pocetakParagrafa"> <span class="brojRetka" id="11">11</span>Dvadeset je i jedna godina bila Sidkiji kad se zakraljio, a kraljevao je jedanaest godina u Jeruzalemu.  <span class="brojRetka" id="12">12</span>Činio je što je zlo u očima Jahve, njegova Boga; nije se ponizio pred prorokom Jeremijom, koji mu je govorio iz Jahvinih usta,  <span class="brojRetka" id="13">13</span>nego se još i pobunio protiv kralja Nabukodonozora, koji ga bijaše zakleo Bogom; ostao je tvrdoglav i uporan u srcu da se ne obrati Jahvi, Bogu Izraelovu.</p><p class="noviRedak"> <h4>Narod</h4><p class="pocetakParagrafa"> <span class="brojRetka" id="14">14</span>Pa i svi su svećenički poglavari i narod gomilali nevjeru na nevjeru slijedeći gnusna djela krivobožačkih naroda, oskvrnjujući dom Jahvin, posvećen u Jeruzalemu.  <span class="brojRetka" id="15">15</span>Jahve, Bog njihovih otaca, slao je k njima zarana svoje glasnike, slao ih svejednako, jer mu bijaše žao svojega naroda i svojega prebivališta.  <span class="brojRetka" id="16">16</span>Ali su se oni rugali Božjim glasnicima, prezirući njegove riječi i podsmjehujući se njegovim prorocima, dok se nije podigla Jahvina jarost na njegov narod te više nije bilo lijeka.</p><p class="noviRedak"> <h4>Propast</h4><p class="pocetakParagrafa"> <span class="brojRetka" id="17">17</span>Doveo je na njih kaldejskoga kralja, koji okrenu pod mač njihove mladiće u domu njihova svetišta, ne štedeći ni mladića ni djevojke, ni starca ni nemoćna. Sve mu je predao u ruke.  <span class="brojRetka" id="18">18</span>Sve posuđe Božjega doma, veliko i malo, blago Jahvina doma i kraljevo blago, blago njegovih knezova, sve je odnio u Babilon.  <span class="brojRetka" id="19">19</span>Spalili su Božji dom, oborili jeruzalemski zid i sve su njegove dragocjenosti uništili.  <span class="brojRetka" id="20">20</span>One što izbjegoše maču odvede Nabukodonozor u Babilon u sužanjstvo. Postali su robovi njemu i njegovim sinovima, dokle nije nastalo perzijsko kraljevstvo.  <span class="brojRetka" id="21">21</span>Da bi se ispunila riječ koju Jahve reče na Jeremijina usta: »Dokle se zemlja ne oduži svojim subotama, počivat će za sve vrijeme u pustoši dok se ne ispuni sedamdeset godina.«</p><p class="noviRedak"> <h4>Prema budućnosti</h4><p class="pocetakParagrafa"> <span class="brojRetka" id="22">22</span>Ali prve godine perzijskoga kralja Kira, da bi se ispunila riječ Jahvina objavljena na Jeremijina usta, podiže Jahve duh perzijskoga kralja Kira te on oglasi po svemu svojem kraljevstvu usmeno i pismeno:  <span class="brojRetka" id="23">23</span>»Ovako veli perzijski kralj Kir: ‘Sva zemaljska kraljevstva dade mi Jahve, Bog nebeski. On mi naloži da mu sagradim Dom u Jeruzalemu, u Judeji. Tko je god među vama od svega njegova naroda, Bog njegov bio s njim, pa neka ide onamo!’«</p></p></p></p></p></p>