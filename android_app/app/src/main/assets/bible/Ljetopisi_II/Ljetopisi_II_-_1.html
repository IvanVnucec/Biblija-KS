<h2>III. SALOMON I GRADNJA HRAMA</h2><h4>Salomon prima Mudrost</h4><p class="pocetakParagrafa"> <span class="brojRetka" id="1">1</span>Salomon, sin Davidov, bio se učvrstio na prijestolju. Jahve, Bog njegov, bijaše s njim i uzvisi ga veoma.  <span class="brojRetka" id="2">2</span>Salomon se tada obrati svem Izraelu, tisućnicima, satnicima, sucima, svim knezovima izraelskim, glavama obitelji,  <span class="brojRetka" id="3">3</span>te se on i s njim sav zbor popeše na uzvišicu koja bješe u Gibeonu, jer je ondje bio Šator sastanka što ga u pustinji podiže Mojsije, sluga Božji.  <span class="brojRetka" id="4">4</span>David bijaše prenio Kovčeg Božji iz Kirjat Jearima do mjesta koje je sam pripravio za nj; jer je bio podigao Šator u Jeruzalemu.  <span class="brojRetka" id="5">5</span>Mjedeni žrtvenik što ga napravi Besalel, sin Hurova sina Urija, bijaše ondje pred prebivalištem Jahvinim, kamo dođoše Salomon i zbor da mu se obrate.  <span class="brojRetka" id="6">6</span>Ondje se Salomon pred Jahvom pope na mjedeni žrtvenik, koji bješe tik do Šatora sastanka, i prinese na njemu tisuću paljenica.</p><p class="pocetakParagrafa"> <span class="brojRetka" id="7">7</span>Iste se noći Bog ukaza Salomonu i reče mu: »Traži što da ti dadem.«  <span class="brojRetka" id="8">8</span>Salomon odgovori: »Veoma si naklon bio mome ocu Davidu i zakraljio si mene na njegovo mjesto.  <span class="brojRetka" id="9">9</span>Bože Jahve, neka se ispuni sada obećanje što si ga dao mome ocu Davidu, jer si me zakraljio nad narodom kojega ima mnogo kao zemaljske prašine.  <span class="brojRetka" id="10">10</span>Daj mi sada mudrost i znanje da uzmognem upravljati ovim narodom, jer tko će upravljati tolikim narodom kao što je ovaj tvoj!«</p><p class="pocetakParagrafa"> <span class="brojRetka" id="11">11</span>Bog reče Salomonu: »Budući da ti je to u srcu, a nisi iskao ni bogatstva, ni blaga, ni slave, ni smrti neprijateljâ i jer nisi tražio duga života, nego mudrosti i znanja kako bi upravljao mojim narodom nad kojim te zakraljih,  <span class="brojRetka" id="12">12</span>dajem ti mudrost i znanje. Ali ti dajem i bogatstva, blaga i slave kakve nije imao nijedan kralj što bješe prije tebe i kakve neće imati ni oni koji dođu poslije tebe.«</p><p class="pocetakParagrafa"> <span class="brojRetka" id="13">13</span>Salomon s uzvišice u Gibeonu ode u Jeruzalem, podalje od Šatora sastanka, i kraljevaše nad Izraelom.  <span class="brojRetka" id="14">14</span>Sakupi bojnih kola i konjanika: imao je tisuću četiri stotine kola i dvanaest tisuća konjanika i razmjesti ih po gradovima gdje mu bijahu kola i kod sebe u Jeruzalemu.  <span class="brojRetka" id="15">15</span>Salomon učini da srebra i zlata bude u Jeruzalemu izobila kao kamenja, a cedrova mnogo kao dudova u Šefeli.  <span class="brojRetka" id="16">16</span>Konji Salomonovi bili su uvezeni iz Musrija i Koe; kraljevski dvorani kupovahu ih u Koi za srebro.  <span class="brojRetka" id="17">17</span>Dovozila su se i prodavala jedna bojna kola iz Egipta po šest stotina srebrnih šekela, a konji po sto i pedeset; to bješe isto tako za sve hetitske i aramejske kraljeve koji su ih uvozili preko njih.</p><p class="noviRedak"> <h4>Prve priprave – Hiram iz Tira</h4><p class="pocetakParagrafa"> <span class="brojRetka" id="18">18</span>Salomon naumi sagraditi dom – jedan imenu Jahvinu, a drugi sebi za kraljevski dvorac.</p><p class="noviRedak"> </p></p>