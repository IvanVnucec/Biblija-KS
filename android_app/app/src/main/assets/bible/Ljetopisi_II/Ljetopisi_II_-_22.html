<h4>Ahazjina vladavina</h4><p class="pocetakParagrafa"> <span class="brojRetka" id="1">1</span>Jeruzalemci zakraljiše na njegovo mjesto najmlađeg mu sina, Ahazju, jer sve starije bijaše poubijala četa koja je s Arapima navalila na tabor; tako se zakraljio Ahazja, sin judejskoga kralja Jorama.  <span class="brojRetka" id="2">2</span>Bile su mu četrdeset i dvije godine kad se zakraljio. Kraljevao je jednu godinu u Jeruzalemu. Materi mu je bilo ime Atalija, Omrijeva kći.  <span class="brojRetka" id="3">3</span>I on je išao putovima doma Ahabova, jer ga mati zlo svjetovaše.  <span class="brojRetka" id="4">4</span>Činio je što je zlo u Jahvinim očima, kao dom Ahabov, jer mu baš oni bijahu savjetnici poslije očeve smrti, na njegovu propast.  <span class="brojRetka" id="5">5</span>Po njihovu je savjetu pošao s Joramom, sinom izraelskoga kralja Ahaba, u boj na aramejskoga kralja Hazaela u Ramot Gilead. Ali su Aramejci porazili Jorama.  <span class="brojRetka" id="6">6</span>On se vratio da se liječi u Jizreelu od rana što mu ih zadadoše u Rami kad se borio s aramejskim kraljem Hazaelom.</p><p class="pocetakParagrafa">Joramov sin Ahazja, judejski kralj, sišao je u Jizreel da posjeti Ahabova sina Jorama jer se Joram razbolio.  <span class="brojRetka" id="7">7</span>Ali Bog učini da taj posjet Joramu bude na propast Ahazji. Došavši, izišao je s Joramom na Nimšijeva sina Jehua, koga je Jahve pomazao da iskorijeni Ahabovu kuću.  <span class="brojRetka" id="8">8</span>Dok je izvršavao osvetu nad Ahabovom kućom, Jehu zateče judejske knezove i sinove Ahazjine braće koji su posluživali Ahazju i pobi ih,  <span class="brojRetka" id="9">9</span>a onda krenu u potragu za Ahazjom. Uhvatili su ga dok se krio u Samariji, doveli ga k Jehuu, koji ga smaknu. Ukopali su ga, jer su rekli: »Sin je onoga Jošafata koji je tražio Jahvu svim srcem.«</p><p class="noviRedak"> <h4>Atalijin zločin</h4><p class="pocetakParagrafa">Tako ne ostade nitko od Ahazjine kuće koji bi imao snage da bude kralj.  <span class="brojRetka" id="10">10</span>Zato Ahazjina mati Atalija, vidjevši gdje joj sin poginu, ustade i posmica sav kraljevski rod Judina plemena.  <span class="brojRetka" id="11">11</span>Ali kraljeva kći Jošeba uze Ahazjina sina Joaša; ukravši ga između kraljevih sinova koje su ubijali, metnu ga s dojiljom u ložnicu. Tako ga je Jošeba, kći kralja Jorama, žena svećenika Jojade, sakrila od Atalije, jer je bila Ahazjina sestra, te nije bio pogubljen.  <span class="brojRetka" id="12">12</span>Bio je sakriven s njima u domu Božjem šest godina, sve dok je zemljom vladala Atalija.</p></p>