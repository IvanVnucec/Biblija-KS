<p class="pocetakParagrafa"> <span class="brojRetka" id="1">1</span>Kad je Roboam utvrdio kraljevstvo i ojačao, napustio je Jahvin zakon i on i sav Izrael s njim.  <span class="brojRetka" id="2">2</span>Ali pete godine Roboamova kraljevanja navali egipatski kralj Šišak na Jeruzalem, koji se bijaše iznevjerio Jahvi.  <span class="brojRetka" id="3">3</span>Došao je sa tisuću i dvjesta bojnih kola i sa šezdeset tisuća konjanika, a narodu koji je došao s njim iz Egipta – Libijcima, Sukijcima i Etiopljanima – nije bilo broja.  <span class="brojRetka" id="4">4</span>Osvojivši tvrde judejske gradove, dopro je do Jeruzalema.  <span class="brojRetka" id="5">5</span>Tada dođe prorok Šemaja k Roboamu i judejskim knezovima, koji se bijahu skupili u Jeruzalemu bježeći od Šišaka, i reče im: »Ovako veli Jahve: ‘Vi ste ostavili mene, pa i ja ostavljam vas u ruke Šišaku.’«  <span class="brojRetka" id="6">6</span>Tada se poniziše izraelski knezovi i kralj i rekoše: »Pravedan je Jahve!«  <span class="brojRetka" id="7">7</span>Kad ih Jahve vidje gdje se poniziše, dođe njegova riječ Šemaji: »Ponizili su se; neću ih uništiti, nego ću im uskoro dati spasenje te se moja srdžba neće oboriti na Jeruzalem preko Šišaka.  <span class="brojRetka" id="8">8</span>Bit će mu sluge, da vide što znači služiti meni, a što zemaljskim kraljevstvima.«</p><p class="pocetakParagrafa"> <span class="brojRetka" id="9">9</span>Tako egipatski kralj Šišak navali na Jeruzalem, opljačka blago iz doma Jahvina i riznicu kraljeva dvora; sve je uzeo; uze i zlatne štitove što ih bijaše napravio Salomon.  <span class="brojRetka" id="10">10</span>Namjesto njih kralj Roboam napravi mjedene štitove i povjeri ih zapovjednicima straže koja je čuvala vrata kraljevskoga dvora.  <span class="brojRetka" id="11">11</span>Kad je god kralj išao u dom Jahvin, stražari su ih uzimali, a poslije ih vraćali u stražaru.</p><p class="pocetakParagrafa"> <span class="brojRetka" id="12">12</span>Kad se, dakle, ponizio, odvratio se od njega Jahvin gnjev te ga nije sasvim uništio, jer i u Judeji bijaše dobra.  <span class="brojRetka" id="13">13</span>Potom se kralj Roboam utvrdi u Jeruzalemu i stade kraljevati. Roboamu je bila četrdeset i jedna godina kad se zakraljio, a sedamnaest je godina kraljevao u Jeruzalemu, u gradu koji Jahve izabra između svih izraelskih plemena da ondje postavi ime svoje. Majka mu se zvala Naama, a bila je Amonka.  <span class="brojRetka" id="14">14</span>Činio je zlo, jer nije pregnuo srcem da traži Jahvu.  <span class="brojRetka" id="15">15</span>Roboamova prva i posljednja djela – i ratovi koji su se neprestano vodili između Roboama i Jeroboama – zapisani su u povijesti proroka Šemaje i u plemenskom popisu vidioca Adona.  <span class="brojRetka" id="16">16</span>Potom Roboam počinu sa svojim ocima i bî sahranjen u Davidovu gradu; na njegovo se mjesto zakraljio sin mu Abija.</p>