<h2>IV. PRVE OBNOVE U KRALJEVSTVU</h2><h3>1. ROBOAM I PREUSTROJSTVO LEVITA</h3><h4>Rascjep</h4><p class="pocetakParagrafa"> <span class="brojRetka" id="1">1</span>Tada Roboam ode u Šekem, jer su u Šekem došli svi Izraelci da ga zakralje.  <span class="brojRetka" id="2">2</span>Čim to ču Nebatov sin Jeroboam – koji je bio u Egiptu kamo bijaše pobjegao pred kraljem Salomonom – vrati se iz Egipta,  <span class="brojRetka" id="3">3</span>jer bijahu poslali po nj i dozvali ga. Kad dođoše Jeroboam i sav zbor Izraelov, rekoše Roboamu:  <span class="brojRetka" id="4">4</span>»Tvoj nam je otac nametnuo težak jaram; ti nam sada olakšaj tešku službu svoga oca i teški jaram koji metnu na nas, pa ćemo ti služiti.«  <span class="brojRetka" id="5">5</span>On im odgovori: »Za tri dana dođite opet k meni.« I narod ode.</p><p class="pocetakParagrafa"> <span class="brojRetka" id="6">6</span>Tada se kralj Roboam posavjetova sa starcima koji su služili njegovu ocu Salomonu dok je bio živ i upita ih: »Što savjetujete da odgovorim ovome narodu?«  <span class="brojRetka" id="7">7</span>A oni mu odgovoriše: »Ako udovoljiš tim ljudima, budeš im blagonaklon i odgovoriš im lijepim riječima, oni će ti uvijek biti sluge.«  <span class="brojRetka" id="8">8</span>Ali on odbaci savjet što mu ga dadoše starci i posavjetova se s mladićima koji su odrasli s njim i bili mu u službi.  <span class="brojRetka" id="9">9</span>Upita ih: »Što savjetujete da odgovorim ovomu narodu koji mi reče: ‘Olakšaj jaram što nam ga nametnu tvoj otac’?«</p><p class="pocetakParagrafa"> <span class="brojRetka" id="10">10</span>Odgovoriše mu mladići koji bijahu s njim odrasli: »Narodu koji ti je rekao: ‘Tvoj nam je otac nametnuo jaram, a ti nam ga olakšaj’, odvrati ovako: ‘Moj je mali prst deblji od bedara moga oca!  <span class="brojRetka" id="11">11</span>Dakle, moj vam je otac nametnuo težak jaram, a ja ću još otežati vaš jaram; moj vas je otac šibao bičevima, a ja ću vas šibati bičevima sa željeznim štipavcima.’«</p><p class="pocetakParagrafa"> <span class="brojRetka" id="12">12</span>Trećega dana dođe Jeroboam i sav narod k Roboamu, jer im kralj bijaše naredio: »Vratite se k meni trećega dana.«  <span class="brojRetka" id="13">13</span>Kralj im oštro odgovori; odbacivši savjet starijih,  <span class="brojRetka" id="14">14</span>odvrati po savjetu mladih: »Moj je otac otežao vaš jaram, a ja ću još dometnuti na nj; moj vas je otac šibao bičevima, a ja ću vas šibati bičevima sa željeznim štipavcima.«  <span class="brojRetka" id="15">15</span>Kralj, dakle, ne htjede poslušati naroda, jer tako upriliči Bog da se ispuni riječ što je preko Šilonjanina Ahije kaza Nabatovu sinu Jeroboamu.</p><p class="pocetakParagrafa"> <span class="brojRetka" id="16">16</span>Kad Izraelci vidješe gdje se kralj oglušio, odgovori mu narod:</p><p class="stih2">»Kakav dio mi imamo s Davidom?</p><p class="stih2">Mi nemamo baštine s Jišajevim sinom!</p><p class="stih2">U šatore, Izraele!</p><p class="stih2">Sad se, Davide, brini za svoj dom!«</p><p class="pocetakParagrafa">I sav Izrael ode pod svoje šatore.</p><p class="pocetakParagrafa"> <span class="brojRetka" id="17">17</span>Roboam zavlada samo nad Izraelovim sinovima koji su živjeli po judejskim gradovima.  <span class="brojRetka" id="18">18</span>Potom kralj Roboam posla Adorama, nadstojnika za tlaku, ali ga Izraelci kamenovaše i on umrije; a kralj se Roboam brže-bolje pope na kola te pobježe u Jeruzalem.  <span class="brojRetka" id="19">19</span>Tako se Izrael odijelio od doma Davidova sve do danas.</p>