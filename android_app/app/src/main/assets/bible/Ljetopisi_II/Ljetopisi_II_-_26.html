<h4>Početak Uzijina kraljevanja</h4><p class="pocetakParagrafa"> <span class="brojRetka" id="1">1</span>Tada sav judejski narod uze Uziju, komu bijaše šesnaest godina, i zakraljiše ga namjesto njegova oca Amasje.  <span class="brojRetka" id="2">2</span>On je opet sagradio Elat vrativši ga Judeji, pošto je kralj počinuo kod svojih otaca.  <span class="brojRetka" id="3">3</span>Uziji bijaše šesnaest godina kad se zakraljio, a kraljevao je pedeset i dvije godine u Jeruzalemu. Mati mu se zvala Jekolija, a bila je iz Jeruzalema.  <span class="brojRetka" id="4">4</span>Činio je što je pravo u Jahvinim očima, sasvim kao i njegov otac Amasja.  <span class="brojRetka" id="5">5</span>Tražio je Boga za života Zaharije, koji ga je učio Božjem strahu. Dokle je god tražio Jahvu, davao mu je Bog sreću.</p><p class="noviRedak"> <h4>Uzijina moć</h4><p class="pocetakParagrafa"> <span class="brojRetka" id="6">6</span>On je izišao i zavojštio na Filistejce, srušio zid Gata, zid Jabne i zid Ašdoda; sagradio je mjesta po Ašdodu i Filisteji.  <span class="brojRetka" id="7">7</span>Bog mu je pomogao protiv Filistejaca i protiv Arapa, koji su živjeli u Gur Baalu, i protiv Meunjana.  <span class="brojRetka" id="8">8</span>Amonci su davali danak Uziji, a njegov se glas pronio do Egipta, jer se bijaše vrlo osilio.  <span class="brojRetka" id="9">9</span>Uzija je sagradio kule u Jeruzalemu kod Ugaonih vrata, kod Dolinskih vrata i na uglu te ih utvrdio.  <span class="brojRetka" id="10">10</span>Sagradio je i u pustinji kule i iskopao mnogo studenaca, jer je imao mnogo stoke i u Šefeli i po Ravnici, ratara i vinogradara u gorama i vrtovima, jer je volio poljodjelstvo.</p><p class="pocetakParagrafa"> <span class="brojRetka" id="11">11</span>Uzija je imao vojsku vještu boju koja je išla u rat u četama po broju kako ih je izbrojio tajnik Jeiel i nadzornik Maasja pod upravom Hananije, jednoga od kraljevih knezova.  <span class="brojRetka" id="12">12</span>Svega je na broj bilo, obiteljskih glavara, hrabrih junaka, dvije tisuće i šest stotina.  <span class="brojRetka" id="13">13</span>Pod njihovom je upravom bilo silne vojske trista sedam tisuća i pet stotina boju vičnih ratnika da pomažu kralju protiv neprijatelja.  <span class="brojRetka" id="14">14</span>Uzija je pripravio svoj vojsci štitove, koplja, kacige, oklope, lukove i kamenje za praćke.  <span class="brojRetka" id="15">15</span>Napravio je u Jeruzalemu vješto smišljene bojne sprave, iznašašće nekoga graditelja, da stoje na kulama i na kruništima, da bacaju strijele i veliko kamenje. Pronio mu se glas nadaleko jer je uživao čudesnu pomoć sve dok se nije osilio.</p><p class="noviRedak"> <h4>Oholost i kazna</h4><p class="pocetakParagrafa"> <span class="brojRetka" id="16">16</span>Ali kad se osilio, uzobijestilo mu se srce dotle da se pokvario te se iznevjerio Jahvi, svome Bogu, jer je ušao u Jahvin Hekal i počeo prinositi kâd na kadionom žrtveniku.  <span class="brojRetka" id="17">17</span>Ali je za njim ušao svećenik Azarja i s njim osamdeset Jahvinih svećenika, čestitih ljudi.  <span class="brojRetka" id="18">18</span>Oni ustadoše na kralja Uziju govoreći: »Nije tvoje, Uzijo, da kadiš Jahvi, nego je to dužnost svećenikâ, Aronovih sinova, koji su posvećeni da kade. Izlazi iz Svetišta! Iznevjerio si se. I ne služi ti na čast pred Bogom Jahvom!«  <span class="brojRetka" id="19">19</span>Tada se Uzija rasrdi držeći u ruci kadionicu da kadi; kad se rasrdio na svećenike, izbi mu guba na čelu pred svećenicima u domu Jahvinu kraj kadionog žrtvenika.  <span class="brojRetka" id="20">20</span>Kad ga svećenički poglavar Azarja i svi svećenici izbližega pogledaše, a ono, gle, izbila mu guba na čelu. Brže ga otjeraše odande, a i on sam pohitje da iziđe jer ga Jahve bijaše udario.</p><p class="pocetakParagrafa"> <span class="brojRetka" id="21">21</span>Kralj Uzija ostade gubav do smrti i stanovaše u odvojenoj kući, jer bijaše odstranjen od doma Jahvina; njegov je sin Jotam bio upravitelj kraljevskoga dvora i sudio je puku zemlje.  <span class="brojRetka" id="22">22</span>Ostala Uzijina djela, od prvih do posljednjih, opisao je Amosov sin, prorok Izaija.  <span class="brojRetka" id="23">23</span>Uzija je počinuo i sahranili su ga kraj njegovih otaca na polju kod kraljevske grobnice, rekavši: »Gubav je.« Na njegovo se mjesto zakraljio sin mu Jotam.</p></p></p>