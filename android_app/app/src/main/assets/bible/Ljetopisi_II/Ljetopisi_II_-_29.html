<h3>2. EZEKIJIN OBNOVITELJSKI RAD</h3><p class="pocetakParagrafa"> <span class="brojRetka" id="1">1</span>Ezekiji je bilo dvadeset i pet godina kad se zakraljio. Kraljevao je dvadeset i devet godina u Jeruzalemu. Materi mu je bilo ime Abija, kći Zaharijina.  <span class="brojRetka" id="2">2</span>Činio je što je pravo u očima Jahvinim, sasvim kao i njegov otac David.</p><p class="noviRedak"> <h4>Čišćenje Hrama</h4><p class="pocetakParagrafa"> <span class="brojRetka" id="3">3</span>Prve godine prvoga mjeseca svojega kraljevanja otvorio je vrata doma Jahvina i popravio ih.  <span class="brojRetka" id="4">4</span>Onda je pozvao svećenike i levite i, sabravši ih na istočni trg,  <span class="brojRetka" id="5">5</span>rekao:</p><p class="pocetakParagrafa">»Čujte me, leviti! Sada se posvetite i posvetite dom Jahve, Boga svojih otaca, i uklonite nečist iz Svetinje.  <span class="brojRetka" id="6">6</span>Naši su se oci iznevjerili i radili što je zlo u očima Jahve, našega Boga. Ostavili su ga i odvratili lice od Jahvina prebivališta, okrenuvši mu leđa.  <span class="brojRetka" id="7">7</span>Zatvorili su trijemska vrata i potrnuli svjetiljke; nisu kadili kadom niti su prinosili paljenice u svetištu Izraelova Boga.  <span class="brojRetka" id="8">8</span>Zato se Jahve rasrdio na Judejce i na Jeruzalem te je dopustio da budu zlostavljeni i da budu na užas i ruglo, kako vidite svojim očima.  <span class="brojRetka" id="9">9</span>I očevi su nam, eto, pali od mača, a sinovi, kćeri i žene zato su nam u ropstvu.  <span class="brojRetka" id="10">10</span>Sad sam, dakle, namislio u svom srcu sklopiti savez s Jahvom, Izraelovim Bogom, da bi se odvratio od nas njegov jarosni gnjev.  <span class="brojRetka" id="11">11</span>Moja djeco, sad se nemojte lijeniti, jer vas je izabrao Jahve da stojite pred njim, da mu služite i da mu budete službenici i da mu kadite.«</p><p class="pocetakParagrafa"> <span class="brojRetka" id="12">12</span>Tada ustadoše leviti: Amasajev sin Mahat i Azarjin sin Joel od Kehatovih sinova; od Merarijevih sinova: Abdijev sin Kiš i Jehalelelov sin Azarja; od Geršonovaca: Zimin sin Joah i Joahov sin Eden;  <span class="brojRetka" id="13">13</span>od Elisafanovih sinova: Šimri i Jeiel; od Asafovih sinova: Zaharija i Matanija;  <span class="brojRetka" id="14">14</span>od Hemanovih sinova: Jehiel i Šimej; od Jedutunovih sinova: Šemaja i Uziel.  <span class="brojRetka" id="15">15</span>Oni skupiše braću, posvetiše se i dođoše kako je bio zapovjedio kralj po Jahvinim riječima da očiste Jahvin dom.  <span class="brojRetka" id="16">16</span>Svećenici uđoše u Jahvin dom da ga očiste. Počeli su svu nečist što su je našli u Jahvinu Hekalu iznositi u predvorje Jahvina doma; leviti su je primali iznoseći je napolje na potok Kidron.  <span class="brojRetka" id="17">17</span>Počeli su posvećivati prvoga dana prvoga mjeseca, a osmoga su dana istoga mjeseca ušli u Jahvin trijem; posvećivali su Jahvin dom osam dana; šesnaestoga su dana prvoga mjeseca završili.</p><p class="noviRedak"> <h4>Žrtva okajnica</h4><p class="pocetakParagrafa"> <span class="brojRetka" id="18">18</span>Onda su ušli kralju Ezekiji i rekli: »Očistili smo sav Jahvin dom: žrtvenik za paljenice sa svim njegovim priborom, stol za prinesene kruhove sa svim njegovim priborom,  <span class="brojRetka" id="19">19</span>a sve posuđe koje bijaše zabacio kralj Ahaz za svojega kraljevanja i nevjere opet smo obnovili i posvetili; eno ga pred Jahvinim žrtvenikom.«</p><p class="pocetakParagrafa"> <span class="brojRetka" id="20">20</span>Tada kralj Ezekija porani, skupi gradske knezove i ode u Jahvin dom.  <span class="brojRetka" id="21">21</span>Dovedoše sedam mladih junaca, sedam ovnova, sedam jaganjaca, sedam jaraca za okajnicu, za kraljevstvo i za svetište i za Judu; on zapovjedi Aronovim sinovima svećenicima da ih prinesu za paljenicu na Jahvinu žrtveniku.  <span class="brojRetka" id="22">22</span>Zaklavši goveda, svećenici uzeše krv i poškropiše žrtvenik; zaklaše ovnove i krvlju poškropiše žrtvenik, zaklaše jaganjce i krvlju poškropiše žrtvenik.  <span class="brojRetka" id="23">23</span>Dovedoše jarce za okajnicu pred kralja i pred zbor te metnuše ruke na njih.  <span class="brojRetka" id="24">24</span>Onda ih zaklaše svećenici i prinesoše kao okajnicu njihovu krv na žrtveniku da izvrše obred pomirenja za sav Izrael, jer kralj bijaše zapovjedio da se prinese paljenica i okajnica za sav Izrael.</p><p class="pocetakParagrafa"> <span class="brojRetka" id="25">25</span>Postavio je u Jahvinu domu levite s cimbalima, harfama i citrama, kako bijaše zapovjedio David, kraljev vidjelac Gad i prorok Natan, jer je od Jahve dolazila zapovijed po njegovim prorocima.  <span class="brojRetka" id="26">26</span>Tako su leviti stajali s Davidovim glazbalima, a svećenici s trubama.  <span class="brojRetka" id="27">27</span>Tada Ezekija zapovjedi da prinesu paljenice na žrtveniku. Kad se stala prinositi paljenica, počela je Jahvina pjesma uz trube i uz glazbala izraelskoga kralja Davida.  <span class="brojRetka" id="28">28</span>Sav se zbor klanjao, pjevači pjevali, a trubači trubili, i to sve dok se nije svršila paljenica.</p><p class="pocetakParagrafa"> <span class="brojRetka" id="29">29</span>Kad se svršilo prinošenje paljenice, kralj i svi koji bijahu s njim pobožno padoše na koljena i pokloniše se.  <span class="brojRetka" id="30">30</span>Onda su kralj i knezovi zapovjedili levitima da hvale Jahvu riječima Davida i vidioca Asafa; oni su počeli hvaliti s najvećim veseljem i, pavši ničice, poklonili se.</p><p class="pocetakParagrafa"> <span class="brojRetka" id="31">31</span>Tada Ezekija progovori: »Sada ste posvetili ruke Jahvi; pristupite i donesite klanice i zahvalnice u dom Jahvin.« Sav je zbor donio klanice i zahvalnice. Tko je god bio spremna srca, prinio je paljenice.</p><p class="pocetakParagrafa"> <span class="brojRetka" id="32">32</span>Paljenicâ što ih je donio zbor bijaše na broj: sedamdeset goveda, sto ovnova, dvjesta jaganjaca, sve za paljenice Jahvi.  <span class="brojRetka" id="33">33</span>Ostalih posvećenih darova bilo je šest stotina goveda i tri tisuće grla sitne stoke.  <span class="brojRetka" id="34">34</span>Ali je svećenika bilo premalo, tako da nisu mogli oderati svih paljenica; zato su im pomagala braća leviti, dok se nije svršio posao i dok se nisu posvetili drugi svećenici, jer su leviti bili gorljiviji srcem da se posvete nego svećenici.  <span class="brojRetka" id="35">35</span>Bilo je i mnogo paljenica s pretilinom od pričesnica i s ljevanicama na paljenice. Tako se opet obnovila služba u Jahvinu domu.  <span class="brojRetka" id="36">36</span>I Ezekija se veselio, i sav narod s njime, što je Bog spremio narodu, jer se sve to iznenada dogodilo.</p></p></p>