<p class="pocetakParagrafa"> <span class="brojRetka" id="1">1</span>Odbroji sedamdeset tisuća nosača, osamdeset tisuća kamenolomaca u gori i tri tisuće i šest stotina poslovođa.  <span class="brojRetka" id="2">2</span>Tada posla ovu poruku Hiramu, tirskomu kralju: »Kao što si mome ocu Davidu slao cedrovine da gradi dvor gdje će živjeti, tako učini i meni.  <span class="brojRetka" id="3">3</span>Kanim podići dom imenu Jahve, svojega Boga, i posvetiti mu ga da se diže pred njim miomirisni kâd, da se uvijek postavljaju kruhovi, da se prinose paljenice jutrom i večerom, subotom, na dane mlađaka i na blagdane Jahve, Boga našega; i tako da zauvijek ostane u Izraelu.  <span class="brojRetka" id="4">4</span>Dom koji gradim bit će velik, jer je naš Bog najveći među svim bozima.  <span class="brojRetka" id="5">5</span>Ta tko bi imao dovoljno snage da njemu sazda dom kad ga ni nebesa, ni nebesa nad nebesima ne mogu obuhvatiti? I tko sam ja da mu zidam dom, osim zato da mu se kâd diže pred lice?  <span class="brojRetka" id="6">6</span>Pošalji mi čovjeka vična obradi zlata, srebra, mjedi, željeza, grimiza, karmezina i ljubičastog baršuna, i vična umjetnosti rezbarstva: radit će s rukotvorcima kod mene u Judi i u Jeruzalemu, s onima što mi ih ostavi moj otac David.  <span class="brojRetka" id="7">7</span>Pošalji mi iz Libanona cedrovine, čempresovine i sandalovine, jer znam da tvoje sluge umiju sjeći libanonska stabla. Moje će sluge raditi s tvojima.  <span class="brojRetka" id="8">8</span>Morat će mi pripraviti mnogo drva, jer će kuća što je mislim graditi biti velika i veličanstvena.  <span class="brojRetka" id="9">9</span>Drvosječama što će obarati stabla dajem dvadeset tisuća kora pšenice, dvadeset tisuća kora ječma, dvadeset tisuća bata vina i dvadeset tisuća bata ulja za izdržavanje tvojih slugu.«</p><p class="pocetakParagrafa"> <span class="brojRetka" id="10">10</span>Hiram, tirski kralj, odgovori pismom što ga posla Salomonu: »Zato što voli svoj narod, Jahve te zakraljio nad njim.«  <span class="brojRetka" id="11">11</span>Dometnu još i ovo: »Neka je blagoslovljen Jahve, Bog Izraelov, koji je stvorio nebesa i zemlju. On je kralju Davidu dao mudra, pametna i umna sina koji će jedan dom graditi Jahvi, a drugi sebi da iz njega kraljuje.  <span class="brojRetka" id="12">12</span>Stoga ti šaljem čovjeka mudra, vješta i razumna, Hurama Abija,  <span class="brojRetka" id="13">13</span>sina jedne Danovke i oca Tirca. Umije obrađivati zlato, srebro, mjed, željezo, kamen, drvo, grimiz, ljubičasti baršun, bez i karmezin, umije rezbariti svakovrsne rezbarije i zamisliti svako djelo koje mu se povjeri. On će raditi s tvojim umjetnicima i umjetnicima moga gospodara Davida, tvoga oca.  <span class="brojRetka" id="14">14</span>Neka, dakle, sada moj gospodar svojim slugama pošalje pšenice, ječma, ulja i vina kako je obećao.  <span class="brojRetka" id="15">15</span>A mi ćemo nasjeći stabala s Libanona koliko ti god treba i dovest ćemo ti ih na splavima morem u Jafu, a ti ih prevezi gore u Jeruzalem.«</p><p class="noviRedak"> <h4>Izvođenje radova</h4><p class="pocetakParagrafa"> <span class="brojRetka" id="16">16</span>Salomon pobroji sve strance koji se zatekoše u Izraelovoj zemlji poslije popisa što ga bijaše proveo njegov otac David i nađe ih sto pedeset tri tisuće i šest stotina.  <span class="brojRetka" id="17">17</span>Od njih odredi sedamdeset tisuća nosača, osamdeset tisuća tesara u planini, tri tisuće i šest stotina ljudi da upravljaju radom naroda.</p><p class="noviRedak"> </p></p>