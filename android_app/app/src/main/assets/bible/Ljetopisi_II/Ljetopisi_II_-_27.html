<h4>Jotamovo kraljevanje</h4><p class="pocetakParagrafa"> <span class="brojRetka" id="1">1</span>Jotamu je bilo dvadeset i pet godina kad se zakraljio, a kraljevao je šesnaest godina u Jeruzalemu. Materi mu je bilo ime Jeruša, Sadokova kći.  <span class="brojRetka" id="2">2</span>Činio je što je pravo u Jahvinim očima, sasvim kao otac mu Uzija; samo što nije ušao u Jahvin Hekal. Narod je i dalje bio pokvaren.</p><p class="pocetakParagrafa"> <span class="brojRetka" id="3">3</span>Sagradio je Gornja vrata doma Jahvina; i na Ofelskom zidu mnogo je gradio.  <span class="brojRetka" id="4">4</span>Podigao je i gradove po Judejskoj gori, a u šumama dvorove i kule.</p><p class="pocetakParagrafa"> <span class="brojRetka" id="5">5</span>Vojevao je s kraljem Amonovih sinova i pobijedio ih. Amonovi su mu sinovi dali one godine sto srebrnih talenata i deset tisuća kora pšenice i deset tisuća kora ječma. Toliko su mu Amonovi sinovi priložili i druge i treće godine.  <span class="brojRetka" id="6">6</span>Tako se Jotam utvrdio, jer je uredio svoj život pred Jahvom, svojim Bogom.</p><p class="pocetakParagrafa"> <span class="brojRetka" id="7">7</span>Ostala su Jotamova djela i svi njegovi ratovi i putovi zapisani u Knjizi o izraelskim i judejskim kraljevima.  <span class="brojRetka" id="8">8</span>Bilo mu je dvadeset i pet godina kad se zakraljio. Kraljevao je šesnaest godina u Jeruzalemu.  <span class="brojRetka" id="9">9</span>Tada Jotam počinu kod otaca i sahraniše ga u Davidovu gradu. Na njegovo se mjesto zakralji sin mu Ahaz.</p>