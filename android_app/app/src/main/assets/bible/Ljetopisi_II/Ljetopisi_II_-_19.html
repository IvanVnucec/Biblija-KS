<p class="pocetakParagrafa"> <span class="brojRetka" id="1">1</span>Kad se judejski kralj Jošafat sretno vrati kući u Jeruzalem,  <span class="brojRetka" id="2">2</span>iziđe preda nj Hananijev sin vidjelac Jehu i reče kralju Jošafatu: »Zar da pomažeš bezbožniku i da ljubiš Jahvine mrzitelje? Zato i udara na te srdžba Jahvina.  <span class="brojRetka" id="3">3</span>Ipak se našlo nešto dobro u tebe: uklonio si ašere iz zemlje i pregnuo svim srcem da tražiš Jahvu!«</p><p class="noviRedak"> <h4>Promicanje jahvizma</h4><p class="pocetakParagrafa"> <span class="brojRetka" id="4">4</span>Od tada je Jošafat živio u Jeruzalemu, opet zalazio među narod od Beer Šebe do Efrajimske gore i obraćao ga Jahvi, Bogu njegovih otaca.  <span class="brojRetka" id="5">5</span>Postavi suce u zemlji u svim tvrdim judejskim gradovima, u svakome gradu.  <span class="brojRetka" id="6">6</span>I reče im: »Gledajte što radite, jer ne sudite u ime čovjeka, nego u ime Jahve. On je s vama dok sudite.  <span class="brojRetka" id="7">7</span>Sada, dakle, neka bude Jahvin strah nad vama; pazite i savjesno radite, jer u Jahve, Boga našega, nema nepravde ni osobne pristranosti, niti on prima mita.«</p><p class="pocetakParagrafa"> <span class="brojRetka" id="8">8</span>Jošafat postavi levite, svećenike i poglavare izraelskih obitelji u Jeruzalemu da izriču Jahvine sudove i da presuđuju u sporovima. Oni su živjeli u Jeruzalemu  <span class="brojRetka" id="9">9</span>i on im dade naputke: »Radite u Jahvinu strahu vjerno i iskrena srca.  <span class="brojRetka" id="10">10</span>Kakav god spor iziđe pred vas od vaše braće što žive u gradovima: bilo da su posrijedi krvna osveta, Zakon, zapovijedi, uredbe ili običaji, valja sve da im rastumačite, kako ne bi sagriješili Jahvi i kako se njegova srdžba ne bi oborila na vas i na vašu braću. Tako radite pa nećete sagriješiti.  <span class="brojRetka" id="11">11</span>I evo, svećenički će poglavar Amarja biti nad vama u svim Jahvinim poslovima, a Jišmaelov sin Zebadja, nadstojnik Judina doma, u svim kraljevskim poslovima. Leviti će vam služiti kao pisari. Budite jaki, i na posao! Jahve će biti s onim tko je dobar.«</p></p>