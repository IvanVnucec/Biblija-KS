<h4>Joaš obnavlja Hram</h4><p class="pocetakParagrafa"> <span class="brojRetka" id="1">1</span>Joašu je bilo sedam godina kad se zakraljio, a kraljevao je četrdeset godina u Jeruzalemu. Materi mu je bilo ime Sibja iz Beer Šebe.  <span class="brojRetka" id="2">2</span>Joaš je činio što je pravo u Jahvinim očima dok je bio živ svećenik Jojada.  <span class="brojRetka" id="3">3</span>Jojada ga je oženio dvjema ženama i on je s njima imao sinova i kćeri.  <span class="brojRetka" id="4">4</span>Poslije toga nakanio je u srcu obnoviti Jahvin dom.</p><p class="pocetakParagrafa"> <span class="brojRetka" id="5">5</span>Skupivši svećenike i levite, reče im: »Zađite po judejskim gradovima i kupite od svih Izraelaca novaca da se obnovi Dom vašega Boga, od godine do godine, a vi pohitite s tim poslom.« Ali se levitima nije htjelo.  <span class="brojRetka" id="6">6</span>Zato kralj pozva poglavara Jojadu i reče mu: »Zašto ne tražiš od levita da donose iz Judeje i iz Jeruzalema porez koji je odredio Jahvin sluga Mojsije i Izraelov zbor za Šator svjedočanstva?«  <span class="brojRetka" id="7">7</span>Atalija i njeni sinovi bijahu poharali Božji dom, i sve stvari što su bile posvećene Jahvinu domu upotrijebili su za baale.</p><p class="pocetakParagrafa"> <span class="brojRetka" id="8">8</span>Potom kralj zapovjedi da se napravi kovčeg i stavi izvana na vrata Jahvina doma.  <span class="brojRetka" id="9">9</span>Oglasiše po Judi i Jeruzalemu da se donosi Jahvi porez što ga bijaše odredio Božji sluga Mojsije Izraelu u pustinji.  <span class="brojRetka" id="10">10</span>Obradovaše se svi knezovi i sav narod i počeše donositi i bacati u kovčeg dok se nije napunio.</p><p class="pocetakParagrafa"> <span class="brojRetka" id="11">11</span>Leviti bi donosili kovčeg kraljevskom nadgledništvu, i kad bi se vidjelo da ima mnogo novaca, dolazio je kraljev tajnik i povjerenik svećeničkog poglavara te bi ispraznili kovčeg. Onda su ga opet odnosili i stavljali na njegovo mjesto. Tako su činili svaki dan i sabrali mnogo novca.  <span class="brojRetka" id="12">12</span>Onda su ga kralj i Jojada davali poslovođama nad poslom oko Jahvina doma, a oni su za plaću unajmljivali klesare i drvodjelce da se obnovi Jahvin dom, pa kovače i mjedare da se popravi Jahvin dom.  <span class="brojRetka" id="13">13</span>Poslovođe su poslovale i popravljanje je napredovalo pod njihovom upravom; vratili su Božji dom u red i obnovili ga.  <span class="brojRetka" id="14">14</span>A kad su sve svršili, donijeli su pred kralja i Jojadu novce što su ostali; od toga su napravili posuđe za Jahvin dom, posuđe za posluživanje, za paljenje, plitice i druge zlatne i srebrne predmete.</p><p class="pocetakParagrafa">Paljenice su se prinosile u Jahvinu domu bez prestanka dok je god živio Jojada.  <span class="brojRetka" id="15">15</span>Onda je Jojada, ostarjevši i nasitivši se života, umro u sto i tridesetoj godini.  <span class="brojRetka" id="16">16</span>Sahranili su ga u Davidovu gradu kod kraljeva, jer je činio dobro u Izraelu i prema Bogu i njegovu domu.</p><p class="noviRedak"> <h4>Joašev otpad i kazna</h4><p class="pocetakParagrafa"> <span class="brojRetka" id="17">17</span>Poslije Jojadine smrti došli su Judini knezovi i poklonili se kralju. Tada ih kralj poče slušati.  <span class="brojRetka" id="18">18</span>Judejci bijahu ostavili Jahvu, Boga otaca, i stali služiti ašerama i likovima; došla je Božja srdžba na Judejce i na Jeruzalem za tu krivicu.  <span class="brojRetka" id="19">19</span>Slao im je Bog proroke da ih obrate k Jahvi, oni su ih opominjali, ali oni nisu htjeli slušati.  <span class="brojRetka" id="20">20</span>Tada Božji duh napuni Jojadina sina, svećenika Zahariju, koji, stavši poviše naroda, reče: »Ovako veli Bog: ‘Zašto kršite Jahvine zapovijedi? Zašto nećete da budete sretni? Kako ste vi ostavili Jahvu, i on će vas ostaviti.’«  <span class="brojRetka" id="21">21</span>Ali su se oni pobunili protiv njega i zasuli ga kamenjem po kraljevoj zapovijedi u predvorju Jahvina doma.  <span class="brojRetka" id="22">22</span>Ni kralj Joaš ne sjeti se ljubavi koju mu učini otac Jojada, nego mu ubi sina; a on je umirući rekao: »Jahve neka vidi i osveti!«</p><p class="pocetakParagrafa"> <span class="brojRetka" id="23">23</span>Kad je prošla godina dana, diže se na nj aramejska vojska i, navalivši na Judu i Jeruzalem, pobi sve knezove u narodu i posla sav plijen kralju u Damask.  <span class="brojRetka" id="24">24</span>Iako je aramejska vojska bila malena po ljudstvu, ipak joj je Jahve predao u ruke vrlo brojnu vojsku, jer ostaviše Jahvu, Boga svojih otaca.</p><p class="pocetakParagrafa">Tako su se Aramejci na Joašu osvetili.  <span class="brojRetka" id="25">25</span>Kad su otišli od njega, ostavivši ga u teškim bolestima, pobuniše se protiv njega njegovi časnici jer bijaše ubio sina svećenika Jojade, pa i oni njega ubiše na postelji te je poginuo. Sahranili su ga u Davidovu gradu, ali ga nisu ukopali u kraljevskoj grobnici.  <span class="brojRetka" id="26">26</span>Evo onih što se urotiše protiv njega: Zabad, sin Amonke Šimeate, i Jozabad, sin Moapke Šimrite.  <span class="brojRetka" id="27">27</span>A o njegovim sinovima i o velikim proroštvima protiv njega, o obnavljanju doma Božjega, sve je zapisano u tumačenju Knjige o kraljevima. Na njegovo se mjesto zakraljio sin mu Amasja.</p></p>