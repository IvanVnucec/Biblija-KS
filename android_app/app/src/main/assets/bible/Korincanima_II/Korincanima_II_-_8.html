<h2>II. SABIRANJE MILOSTINJE ZA CRKVU U JERUZALEMU</h2><h4>Poticaji na darežljivost</h4><p class="pocetakParagrafa"> <span class="brojRetka" id="1">1</span>Priopćujemo vam, braćo, milost Božju koja je dana crkvama makedonskim:  <span class="brojRetka" id="2">2</span>unatoč mnogim kušnjama i nevoljama, izobilna njihova radost i skrajnje siromaštvo preli se u bogatstvo darežljivosti.  <span class="brojRetka" id="3">3</span>Svjedočim uistinu: oni su nas dragovoljno – po svojim mogućnostima i preko mogućnosti –  <span class="brojRetka" id="4">4</span>veoma usrdno molili za milost zajedništva u ovom posluživanju svetih.  <span class="brojRetka" id="5">5</span>I to ne samo kako se nadasmo nego same sebe predadoše najprvo Gospodinu, a onda nama, po volji Božjoj.  <span class="brojRetka" id="6">6</span>Zato zamolismo Tita da kao što je započeo, tako i dovrši među vama i to djelo darežljivosti.</p><p class="pocetakParagrafa"> <span class="brojRetka" id="7">7</span>Stoga kao što se u svemu odlikujete – u vjeri, i riječi, i spoznanju, i svakoj gorljivosti, i u ljubavi svojoj prema nama – odlikujte se i u ovoj darežljivosti.</p><p class="pocetakParagrafa"> <span class="brojRetka" id="8">8</span>Ne zapovijedam, nego gorljivošću drugih prokušavam istinitost vaše ljubavi.  <span class="brojRetka" id="9">9</span>Ta poznate darežljivost Gospodina našega Isusa Krista! Premda bogat, radi vas posta siromašan, da se vi njegovim siromaštvom obogatite.  <span class="brojRetka" id="10">10</span>Time dajem samo savjet: to doista dolikuje vama koji već prošle godine prvi to započeste, ne samo činom nego i odlukom.  <span class="brojRetka" id="11">11</span>Sada dovršite to djelo da kao što spremno odlučiste, tako prema mogućnostima i dovršite.  <span class="brojRetka" id="12">12</span>Jer ima li spremnosti, mila je po onom što ima, a ne po onom čega nema.  <span class="brojRetka" id="13">13</span>Ne dakako: drugima olakšica, vama oskudica, nego – jednakost!  <span class="brojRetka" id="14">14</span>U sadašnjem trenutku vaš suvišak za njihovu oskudicu da jednom njihov suvišak bude za vašu oskudicu – te bude jednakost,  <span class="brojRetka" id="15">15</span>kao što je pisano: Nije ništa preteklo onome koji bijaše nakupio mnogo, a niti je nedostajalo onome koji bijaše nakupio manje.</p><p class="noviRedak"> <h4>Pavao preporučuje sabirače milostinje</h4><p class="pocetakParagrafa"> <span class="brojRetka" id="16">16</span>A hvala Bogu koji je stavio jednaku gorljivost za vas u srce Titovo.  <span class="brojRetka" id="17">17</span>On je prihvatio i molbu, ali budući da je veoma revan, otiđe k vama i dragovoljno.  <span class="brojRetka" id="18">18</span>S njime pak šaljemo brata kojega s evanđelja slave sve crkve.  <span class="brojRetka" id="19">19</span>Štoviše, crkve ga izabraše za našeg suputnika u ovom djelu darežljivosti kojemu služimo – na slavu samoga Gospodina i na našu želju  <span class="brojRetka" id="20">20</span>kako bismo izbjegli da nas tko ne prekori zbog ovog obilja kojim raspolažemo.  <span class="brojRetka" id="21">21</span>Doista, revno nastojimo oko dobra ne samo pred Gospodinom nego i pred ljudima. <span class="brojRetka" id="22">22</span>Šaljemo s njima i našega brata koji je, kako smo u mnogome često iskusili, gorljiv, a sada je još mnogo gorljiviji zbog velikoga pouzdanja u vas.  <span class="brojRetka" id="23">23</span>A Tito? Moj je drug i suradnik za vas. A braća naša? Poslanici su crkava, slava Kristova.  <span class="brojRetka" id="24">24</span>Pružite im dakle pred crkvama dokaz svoje ljubavi i toga da se s pravom vama ponosimo.</p></p>