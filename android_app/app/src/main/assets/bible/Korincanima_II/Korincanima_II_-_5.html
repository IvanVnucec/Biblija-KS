<p class="pocetakParagrafa"> <span class="brojRetka" id="1">1</span>Znamo doista: ako se razruši naš zemaljski dom, šator, imamo zdanje od Boga, dom nerukotvoren, vječan na nebesima.  <span class="brojRetka" id="2">2</span>U ovome doista stenjemo i čeznemo da se povrh njega zaodjenemo svojim nebeskim obitavalištem;  <span class="brojRetka" id="3">3</span>dakako, ako se nađemo obučeni, ne goli.  <span class="brojRetka" id="4">4</span>Da, i mi koji smo u ovom šatoru, stenjemo opterećeni jer nećemo da budemo svučeni, nego da se još obučemo da život iskapi što je smrtno.  <span class="brojRetka" id="5">5</span>A zato nas je sazdao Bog – on koji nam dade zalog Duha.  <span class="brojRetka" id="6">6</span>Uvijek smo stoga puni pouzdanja makar i znamo: naseljeni u tijelu, iseljeni smo od Gospodina.  <span class="brojRetka" id="7">7</span>Ta u vjeri hodimo, ne u gledanju.  <span class="brojRetka" id="8">8</span>Da, puni smo pouzdanja i najradije bismo se iselili iz tijela i naselili kod Gospodina.  <span class="brojRetka" id="9">9</span>Zato se i trsimo da mu omilimo, bilo naseljeni, bilo iseljeni.  <span class="brojRetka" id="10">10</span>Jer svima nam se pojaviti pred sudištem Kristovim da svaki dobije što je kroz tijelo zaradio, bilo dobro, bilo zlo.</p><p class="noviRedak"> <h4>Apostolsko služenje na djelu</h4><p class="pocetakParagrafa"> <span class="brojRetka" id="11">11</span>Prožeti dakle strahom Gospodnjim uvjeravamo ljude; razotkriveni smo Bogu, a nadam se – i vašim savjestima.  <span class="brojRetka" id="12">12</span>Ne preporučujemo vam opet sami sebe, nego vam dajemo prigodu ponositi se nama, da imate odgovor za one koji se diče licem, a ne srcem.  <span class="brojRetka" id="13">13</span>Doista, ako bijasmo »izvan sebe« – Bogu bijasmo; ako li »pri sebi« – vama bijasmo.  <span class="brojRetka" id="14">14</span>Jer ljubav nas Kristova obuzima kad promatramo ovo: jedan za sve umrije, svi dakle umriješe;  <span class="brojRetka" id="15">15</span>i za sve umrije da oni koji žive ne žive više sebi, nego onomu koji za njih umrije i uskrsnu.  <span class="brojRetka" id="16">16</span>Stoga mi od sada nikoga ne poznajemo po tijelu; ako smo i poznavali po tijelu Krista, sada ga tako više ne poznajemo.  <span class="brojRetka" id="17">17</span>Dakle, je li tko u Kristu, nov je stvor. Staro uminu, novo, gle, nasta!  <span class="brojRetka" id="18">18</span>A sve je od Boga koji nas sa sobom pomiri po Kristu i povjeri nam službu pomirenja.  <span class="brojRetka" id="19">19</span>Jer Bog je u Kristu svijet sa sobom pomirio ne ubrajajući im opačina njihovih i polažući u nas riječ pomirenja.  <span class="brojRetka" id="20">20</span>Kristovi smo dakle poslanici; Bog vas po nama nagovara. Umjesto Krista zaklinjemo: dajte, pomirite se s Bogom!  <span class="brojRetka" id="21">21</span>Njega koji ne okusi grijeha Bog za nas grijehom učini da mi budemo pravednost Božja u njemu.</p></p>