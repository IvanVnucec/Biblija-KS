<h2>III. PAVLOVA OSOBNA OBRANA</h2><h4>Odgovor na optužbu slabosti</h4><p class="pocetakParagrafa"> <span class="brojRetka" id="1">1</span>Ja, Pavao, osobno vas zaklinjem blagošću i obazrivošću Kristovom – ja koji sam licem u lice među vama »skroman«, a nenazočan prema vama »odvažan« –  <span class="brojRetka" id="2">2</span>molim da, jednom nazočan, ne moram biti odvažan smionošću kojom se kanim osmjeliti protiv nekih što smatraju da mi po tijelu živimo.  <span class="brojRetka" id="3">3</span>Jer iako živimo u tijelu, ne vojujemo po tijelu.  <span class="brojRetka" id="4">4</span>Ta oružje našega vojevanja nije tjelesno, nego božanski snažno za rušenje utvrda. Obaramo mudrovanja  <span class="brojRetka" id="5">5</span>i svaku oholost koja se podiže protiv spoznanja Boga i zarobljujemo svaki um na pokornost Kristu;  <span class="brojRetka" id="6">6</span>i spremni smo kazniti svaku nepokornost čim bude savršena vaša pokornost.</p><p class="pocetakParagrafa"> <span class="brojRetka" id="7">7</span>Gledajte što je očito! Ako je tko uvjeren da je »Kristov«, neka sâm ponovno promisli ovo: kako je on Kristov, tako smo i mi.  <span class="brojRetka" id="8">8</span>Kad bih se doista i malo više pohvalio našom vlašću – koju nam Gospodin dade za vaše izgrađivanje, a ne rušenje – ne bih se morao stidjeti.  <span class="brojRetka" id="9">9</span>Samo da se ne bi činilo kao da vas zastrašujem poslanicama!  <span class="brojRetka" id="10">10</span>Jer »poslanice su, kaže, stroge i snažne, ali tjelesna nazočnost nemoćna i riječ bezvrijedna«.  <span class="brojRetka" id="11">11</span>Takav neka promisli ovo: kakvi smo nenazočni riječju u poslanicama, takvi smo i nazočni djelom.</p><p class="noviRedak"> <h4>Odgovor na optužbu častohleplja</h4><p class="pocetakParagrafa"> <span class="brojRetka" id="12">12</span>Ne usuđujemo se, doista, izjednačiti ili usporediti s nekima koji sami sebe preporučuju, ali nisu razumni jer sami sebe sobom mjere i sami sebe sa sobom uspoređuju.  <span class="brojRetka" id="13">13</span>Mi se pak nećemo hvaliti u bezmjerje, nego po mjeri, mjerilu što nam ga odmjeri Bog kao mjeru: doprijeti sve do vas.  <span class="brojRetka" id="14">14</span>Jer mi ne posežemo preko svoga, kao da još nismo stigli do vas. Ta prvi doista doprijesmo do vas s evanđeljem Kristovim.  <span class="brojRetka" id="15">15</span>Ne hvalimo se u bezmjerje, tuđim naporima. A nadamo se da ćemo s uzrastom vaše vjere među vama i mi – po našem mjerilu – prerasti u izobilje:  <span class="brojRetka" id="16">16</span>i preko vaših granica navijestiti evanđelje, a ne hvastati se onim što je već učinjeno na tuđem području.  <span class="brojRetka" id="17">17</span>Tko se hvali, u Gospodinu neka se hvali. <span class="brojRetka" id="18">18</span>Ta nije prokušan tko sam sebe preporučuje, nego koga preporučuje Gospodin.</p></p>