<h4>Nedužni Job poznaje Božju moć</h4><p class="pocetakParagrafa"> <span class="brojRetka" id="1">1</span>Job nastavi svoju besjedu i reče:</p><p class="stih2"> <span class="brojRetka" id="2">2</span>»Živoga mi Boga što mi pravdu krati</p><p class="stih2">i Svesilnog koji dušu mi zagorča:</p><p class="stih1"> <span class="brojRetka" id="3">3</span>sve dok duha moga bude još u meni,</p><p class="stih2">dok mi dah Božji u nosnicama bude,</p><p class="stih1"> <span class="brojRetka" id="4">4</span>usne moje neće izustiti zloću</p><p class="stih2">niti će laž kakva doći na moj jezik.</p><p class="stih1"> <span class="brojRetka" id="5">5</span>Daleko od mene da vam dadem pravo,</p><p class="stih2">nedužnost svoju do zadnjeg daha branim.</p><p class="stih1"> <span class="brojRetka" id="6">6</span>Pravde svoje ja se držim, ne puštam je;</p><p class="stih2">zbog mojih me dana srce korit’ neće.</p><p class="stih1"> <span class="brojRetka" id="7">7</span>Neka mi dušmana kob opakog snađe,</p><p class="stih2">a mog protivnika udes bezbožnikov!</p><p class="stih1"> <span class="brojRetka" id="8">8</span>Čemu se nadati može kad vapije</p><p class="stih2">i kada uzdiže k Bogu dušu svoju?</p><p class="stih1"> <span class="brojRetka" id="9">9</span>Hoće li čuti Bog njegove krikove</p><p class="stih2">kada se na njega obori nevolja?</p><p class="stih1"> <span class="brojRetka" id="10">10</span>Zar će se radovat’ on u Svesilnome,</p><p class="stih2">zar će Boga svakog časa zazivati?</p><p class="stih1"> <span class="brojRetka" id="11">11</span>Ali Božju ruku ja ću vam pokazat’</p><p class="stih2">i neću vam sakrit’ namjere Svesilnog.</p><p class="stih1"> <span class="brojRetka" id="12">12</span>Eto, sve ste sami mogli to vidjeti,</p><p class="stih2">što se onda u ispraznosti gubite?«</p><h4>Sofarova besjeda: prokletnik</h4><p class="stih1"> <span class="brojRetka" id="13">13</span>»Ovu sudbu Bog dosuđuje opakom,</p><p class="stih2">ovo baštini silnik od Svemogućeg.</p><p class="stih1"> <span class="brojRetka" id="14">14</span>Ima li sinova mnogo, mač ih čeka,</p><p class="stih2">a porod mu neće imat’ dosta kruha.</p><p class="stih1"> <span class="brojRetka" id="15">15</span>Smrt će sahranit’ preživjele njegove</p><p class="stih2">i udovice ih oplakivat’ neće.</p><p class="stih1"> <span class="brojRetka" id="16">16</span>Ako i srebra k’o praha nagomila,</p><p class="stih2">ako i nakupi haljina k’o blata,</p><p class="stih1"> <span class="brojRetka" id="17">17</span>nek’ ih skuplja, odjenut će ih pravednik,</p><p class="stih2">ljudi će nedužni podijeliti srebro.</p><p class="stih1"> <span class="brojRetka" id="18">18</span>Od paučine je kuću sagradio,</p><p class="stih2">kolibicu kakvu sebi diže čuvar:</p><p class="stih1"> <span class="brojRetka" id="19">19</span>bogat je legao, al’ po posljednji put;</p><p class="stih2">kad oči otvori, ničeg više nema.</p><p class="stih1"> <span class="brojRetka" id="20">20</span>Usred bijela dana strava ga spopada,</p><p class="stih2">noću ga oluja zgrabi i odnese.</p><p class="stih1"> <span class="brojRetka" id="21">21</span>Istočni ga vjetar digne i odvuče,</p><p class="stih2">daleko ga baca od njegova mjesta.</p><p class="stih1"> <span class="brojRetka" id="22">22</span>Bez milosti njime vitla on posvuda,</p><p class="stih2">dok mu ovaj kuša umaći iz ruke.</p><p class="stih1"> <span class="brojRetka" id="23">23</span>Rukama plješću nad njegovom propašću</p><p class="stih2">i zvižde na njega kamo god došao.</p>