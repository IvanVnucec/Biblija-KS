<h4>Mudrost se Božja očituje u djelima njegove moći</h4><p class="pocetakParagrafa"> <span class="brojRetka" id="1">1</span>Job progovori i reče:</p><p class="stih1"> <span class="brojRetka" id="2">2</span>»Uistinu, vi ste cvijet naroda,</p><p class="stih2">sa vama će izumrijeti mudrost.</p><p class="stih1"> <span class="brojRetka" id="3">3</span>Al’ i ja znam k’o i vi misliti,</p><p class="stih2">ni u čemu od vas gori nisam:</p><p class="stih2">tko za stvari takve ne bi znao?</p><p class="stih1"> <span class="brojRetka" id="4">4</span>Prijateljima sam svojim ja na podsmijeh</p><p class="stih2">što zazivam Boga da mi odgovori!</p><p class="stih2">Na podsmijeh ja sam – pravednik neporočan!</p><p class="stih1"> <span class="brojRetka" id="5">5</span>Prezirat’ je nesretnika – sretni misle,</p><p class="stih2">udariti treba onog što posrće!</p><p class="stih1"> <span class="brojRetka" id="6">6</span>Dotle su na miru šatori pljačkaša,</p><p class="stih2">izazivači Boga žive bezbrižno</p><p class="stih2">kao da Boga u šaci svojoj drže!</p><p class="stih1"> <span class="brojRetka" id="7">7</span>Ali pitaj zvijeri, i poučit će te;</p><p class="stih2">ptice nebeske pitaj, i razjasnit će ti.</p><p class="stih1"> <span class="brojRetka" id="8">8</span>Gušteri zemlje to će ti protumačit’,</p><p class="stih2">ribe u moru ispripovjedit će ti.</p><p class="stih1"> <span class="brojRetka" id="9">9</span>Od stvorenja sviju, koje ne bi znalo</p><p class="stih2">da je sve to Božja ruka učinila?!</p><p class="stih1"> <span class="brojRetka" id="10">10</span>U ruci mu leži život svakog bića</p><p class="stih2">i dah životvorni svakog ljudskog tijela.</p><p class="stih1"> <span class="brojRetka" id="11">11</span>Zar uhom mi ne sudimo besjedu</p><p class="stih2">k’o što kušamo nepcem okus jela?</p><p class="stih1"> <span class="brojRetka" id="12">12</span>Sjedine mudrost donose čovjeku,</p><p class="stih2">a s vijekom dugim umnost mu dolazi.</p><p class="stih1"> <span class="brojRetka" id="13">13</span>Ali u Njemu mudrost je i snaga,</p><p class="stih2">u Njemu savjet je i sva razumnost.</p><p class="stih1"> <span class="brojRetka" id="14">14</span>Što razgradi, sagradit neće nitko,</p><p class="stih2">kog zatvori, nitko ne oslobađa.</p><p class="stih1"> <span class="brojRetka" id="15">15</span>Ustavi li vodu, suša nastaje;</p><p class="stih2">pusti li je, svu zemlju ispremetne.</p><p class="stih1"> <span class="brojRetka" id="16">16</span>Jer u njemu je snaga i sva mudrost,</p><p class="stih2">njegov je prevareni i varalica.</p><p class="stih1"> <span class="brojRetka" id="17">17</span>On savjetnike lišava razbora,</p><p class="stih2">suce pametne udara bezumljem.</p><p class="stih1"> <span class="brojRetka" id="18">18</span>On otpasuje pojas kraljevima</p><p class="stih2">i užetom im vezuje bokove.</p><p class="stih1"> <span class="brojRetka" id="19">19</span>On bosonoge tjera svećenike</p><p class="stih2">i mogućnike sa vlasti obara.</p><p class="stih1"> <span class="brojRetka" id="20">20</span>On diže riječ iz usta rječitima</p><p class="stih2">i starcima pravo rasuđivanje.</p><p class="stih1"> <span class="brojRetka" id="21">21</span>On sasiplje prezir po plemićima</p><p class="stih2">i junacima bedra raspasuje.</p><p class="stih1"> <span class="brojRetka" id="22">22</span>On dubinama razotkriva tmine</p><p class="stih2">i sjenu smrtnu na svjetlo izvodi.</p><p class="stih1"> <span class="brojRetka" id="23">23</span>On diže narod pa ga uništava,</p><p class="stih2">umnoži ga a potom iskorijeni.</p><p class="stih1"> <span class="brojRetka" id="24">24</span>On zaluđuje vladare narodâ</p><p class="stih2">te po bespuću lutaju pustinjskom</p><p class="stih1"> <span class="brojRetka" id="25">25</span>i pipaju u tmini bez svjetlosti</p><p class="stih2">glavinjajući poput pijanaca.</p><p class="noviRedak"> </p>