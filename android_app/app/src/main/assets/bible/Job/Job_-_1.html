<h2>I. PROSLOV</h2><p class="pocetakParagrafa"> <span class="brojRetka" id="1">1</span>Bijaše nekoć u zemlji Usu čovjek po imenu Job. Bio je to čovjek neporočan i pravedan: bojao se Boga i klonio zla.  <span class="brojRetka" id="2">2</span>Rodilo mu se sedam sinova i tri kćeri.  <span class="brojRetka" id="3">3</span>Imao je sedam tisuća ovaca, tri tisuće deva, pet stotina jarmova goveda, pet stotina magarica i veoma mnogo služinčadi. Čovjek taj bijaše najugledniji među svim istočnjacima.  <span class="brojRetka" id="4">4</span>Sinovi su njegovi običavali naizmjence priređivati gozbe kod jednoga od njih, svaki u svoj dan, te su pozivali svoje tri sestre da jedu i piju s njima.  <span class="brojRetka" id="5">5</span>A kad bi se izredali s gozbama, Job bi ih pozvao na očišćenje. Uranio bi izjutra i prinio paljenice za svakog od njih; mislio je: »Tko zna nisu li mi sinovi griješili i u srcu Boga hulili!« Tako je Job svagda činio.</p><p class="noviRedak"> <h4>Job na kušnji</h4><p class="pocetakParagrafa"> <span class="brojRetka" id="6">6</span>Jednoga dana dođu sinovi Božji da stanu pred Jahvu, a među njima pristupi i Satan.  <span class="brojRetka" id="7">7</span>Jahve tad upita Satana: »Odakle dolaziš?« – »Evo prođoh zemljom i obiđoh je«, odgovori on.  <span class="brojRetka" id="8">8</span>Nato će Jahve: »Nisi li zapazio slugu moga Joba? Njemu na zemlji nema ravna. Čovjek je to neporočan i pravedan, boji se Boga i kloni zla!«  <span class="brojRetka" id="9">9</span>A Satan odgovori Jahvi: »Zar se Job uzalud Boga boji?  <span class="brojRetka" id="10">10</span>Zar nisi ogradio njega, kuću mu i sav posjed njegov? Blagoslovio si djelo njegovih ruku, stoka mu se namnožila po zemlji.  <span class="brojRetka" id="11">11</span>Ali pruži jednom ruku i dirni mu u dobra: u lice će te prokleti!«  <span class="brojRetka" id="12">12</span>»Neka ti bude!« – reče Jahve Satanu. – »Sa svime što ima radi što ti drago; samo ruku svoju na nj ne diži.« I Satan ode ispred lica Jahvina.</p><p class="pocetakParagrafa"> <span class="brojRetka" id="13">13</span>Jednoga dana, dok su Jobovi sinovi i kćeri jeli i pili vino u kući najstarijeg brata,  <span class="brojRetka" id="14">14</span>dođe glasnik k Jobu i reče: »Tvoji su volovi orali a magarice pokraj njih pasle,  <span class="brojRetka" id="15">15</span>kad iznenada Sabejci navališe na njih i oteše ih, pobivši momke oštrim mačem. Jedini ja utekoh da ti ovo javim.«  <span class="brojRetka" id="16">16</span>Dok je on još to govorio, dođe drugi i reče: »Oganj Božji udari s neba, spali tvoje ovce i pastire te ih proždrije. Jedini ja utekoh da ti javim.«  <span class="brojRetka" id="17">17</span>Dok je još govorio, dođe treći i reče: »Kaldejci navališe s tri čete na tvoje deve i oteše ih, pobivši momke oštrim mačem. Jedini ja utekoh da ti javim.«  <span class="brojRetka" id="18">18</span>Dok je ovaj još govorio, dođe četvrti i reče: »Tvoji su sinovi i kćeri jeli i pili vino u kući najstarijeg brata.  <span class="brojRetka" id="19">19</span>I gle, vjetar se silan diže iz pustinje, udari na sva četiri ugla kuće, obori je na djecu te ona zaglaviše. Jedini ja utekoh da ti javim.«</p><p class="pocetakParagrafa"> <span class="brojRetka" id="20">20</span>Tad ustade Job, razdrije haljinu na sebi, obrija glavu pa ničice pade na zemlju, pokloni se  <span class="brojRetka" id="21">21</span>i reče:</p><p class="stih2">»Gol iziđoh iz krila majčina,</p><p class="stih2">gol ću se onamo i vratiti.</p><p class="stih2">Jahve dao, Jahve oduzeo!</p><p class="stih2">Blagoslovljeno ime Jahvino!«</p><p class="pocetakParagrafa"> <span class="brojRetka" id="22">22</span>Uza sve to, nije sagriješio Job niti je kakvu ludost protiv Boga izustio.</p><p class="noviRedak"> </p></p>