<h3>2. DRUGI NIZ BESJEDA</h3><h4>Job sebe osuđuje svojim govorom</h4><p class="pocetakParagrafa"> <span class="brojRetka" id="1">1</span>Elifaz Temanac progovori tad i reče:</p><p class="stih1"> <span class="brojRetka" id="2">2</span>»Zar šupljom naukom odgovara mudrac</p><p class="stih2">i vjetrom istočnim trbuh napuhuje?</p><p class="stih1"> <span class="brojRetka" id="3">3</span>Zar on sebe brani riječima ispraznim,</p><p class="stih2">besjedama koje ničem ne koriste?</p><p class="stih1"> <span class="brojRetka" id="4">4</span>Još više ti činiš: ništiš strah od Boga,</p><p class="stih2">pred njegovim licem pribranost ukidaš.</p><p class="stih1"> <span class="brojRetka" id="5">5</span>Tvoje riječi krivicu tvoju odaju,</p><p class="stih2">poslužio si se jezikom lukavih,</p><p class="stih1"> <span class="brojRetka" id="6">6</span>vlastita te usta osuđuju, ne ja,</p><p class="stih2">protiv tebe same ti usne svjedoče.</p><p class="noviRedak"> </p><p class="stih1"> <span class="brojRetka" id="7">7</span>Zar si prvi čovjek koji se rodio?</p><p class="stih2">Zar si na svijet prije bregova došao?</p><p class="stih1"> <span class="brojRetka" id="8">8</span>Zar si tajne Božje ti prisluškivao</p><p class="stih2">i mudrost čitavu za se prisvojio?</p><p class="stih1"> <span class="brojRetka" id="9">9</span>Što ti znadeš a da i mi ne znamo,</p><p class="stih2">što ti razumiješ, a da to ne shvaćamo?</p><p class="stih1"> <span class="brojRetka" id="10">10</span>Ima među nama i sijedih i starih</p><p class="stih2">kojima je više ljeta no tvom ocu.</p><p class="stih1"> <span class="brojRetka" id="11">11</span>Zar su ti utjehe Božje premalene</p><p class="stih2">i blage riječi upućene tebi?</p><p class="stih1"> <span class="brojRetka" id="12">12</span>Što te srce tvoje tako slijepo goni</p><p class="stih2">i što tako divlje prevrćeš očima</p><p class="stih1"> <span class="brojRetka" id="13">13</span>kad proti Bogu jarost svoju okrećeš,</p><p class="stih2">a iz usta takve riječi ti izlaze!</p><p class="stih1"> <span class="brojRetka" id="14">14</span>Što je čovjek da bi čist mogao biti?</p><p class="stih2">Zar je itko rođen od žene pravedan?</p><p class="stih1"> <span class="brojRetka" id="15">15</span>Gle, ni u svece se On ne pouzdava,</p><p class="stih2">oku njegovu ni nebesa čista nisu,</p><p class="stih1"> <span class="brojRetka" id="16">16</span>a kamoli to biće gadno i buntovno,</p><p class="stih2">čovjek što k’o vodu pije opačinu!</p><p class="stih1"> <span class="brojRetka" id="17">17</span>Mene sad poslušaj, poučit’ te hoću,</p><p class="stih2">što god sâm vidjeh, ispričat’ ti želim,</p><p class="stih1"> <span class="brojRetka" id="18">18</span>i ono što naučavahu mudraci</p><p class="stih2">ne tajeć’ što su primili od pređa</p><p class="stih1"> <span class="brojRetka" id="19">19</span>kojima je zemlja ova bila dana</p><p class="stih2">kamo tuđin nije nikada stupio.</p><p class="stih1"> <span class="brojRetka" id="20">20</span>Zlikovac se muči cijelog svoga vijeka,</p><p class="stih2">nasilniku već su ljeta odbrojena.</p><p class="stih1"> <span class="brojRetka" id="21">21</span>Krik strave svagda mu u ušima ječi,</p><p class="stih2">dok miruje, na njeg baca se razbojnik.</p><p class="stih1"> <span class="brojRetka" id="22">22</span>Ne nada se da će izbjeći tminama</p><p class="stih2">i znade dobro da je maču namijenjen,</p><p class="stih1"> <span class="brojRetka" id="23">23</span>strvinaru da je kao plijen obećan.</p><p class="stih2">On znade da mu se dan propasti bliži.</p><p class="stih1"> <span class="brojRetka" id="24">24</span>Nemir i tjeskoba na njeg navaljuju,</p><p class="stih2">k’o kralj spreman na boj na nj se obaraju.</p><p class="stih1"> <span class="brojRetka" id="25">25</span>On je protiv Boga podizao ruku,</p><p class="stih2">usuđivao se prkosit’ Svesilnom.</p><p class="stih1"> <span class="brojRetka" id="26">26</span>Ohola je čela na njega srljao,</p><p class="stih2">iza štita debela dobro zaklonjen.</p><p class="stih1"> <span class="brojRetka" id="27">27</span>Lice mu bijaše obloženo salom</p><p class="stih2">a bokovi pretilinom otežali.</p><p class="stih1"> <span class="brojRetka" id="28">28</span>Razrušene je zaposjeo gradove</p><p class="stih2">i kućišta nastanio napuštena.</p><p class="stih2">Srušit će se ono što za sebe sazda;</p><p class="stih1"> <span class="brojRetka" id="29">29</span>cvasti mu neće, već rasuti se blago,</p><p class="stih2">sjena mu se neće po zemlji širiti.</p><p class="stih1"> <span class="brojRetka" id="30">30</span>On se tami više izmaknuti neće,</p><p class="stih2">opržit će oganj njegove mladice,</p><p class="stih2">u dahu plamenih usta nestat će ga.</p><p class="stih1"> <span class="brojRetka" id="31">31</span>U taštinu svoju neka se ne uzda,</p><p class="stih2">jer će mu ispraznost biti svom nagradom.</p><p class="stih1"> <span class="brojRetka" id="32">32</span>Prije vremena će svenut’ mu mladice,</p><p class="stih2">grane mu se nikad neće zazelenjet’.</p><p class="stih1"> <span class="brojRetka" id="33">33</span>Kao loza, grozd će stresat’ svoj nezreo,</p><p class="stih2">poput masline pobacit će cvatove.</p><p class="stih1"> <span class="brojRetka" id="34">34</span>Da, bezbožničko je jalovo koljeno,</p><p class="stih2">i vatra proždire šator podmitljivca.</p><p class="stih1"> <span class="brojRetka" id="35">35</span>Koji zlom zanesu, rađaju nesreću</p><p class="stih2">i prijevaru nose u utrobi svojoj.«</p>