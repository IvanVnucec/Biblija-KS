<h4>Božja pravednost i ljudsko pravo</h4><p class="pocetakParagrafa"> <span class="brojRetka" id="1">1</span>Job progovori i reče:</p><p class="stih1"> <span class="brojRetka" id="2">2</span>»Zaista, dobro ja znadem da je tako:</p><p class="stih2">kako da pred Bogom čovjek ima pravo?</p><p class="stih1"> <span class="brojRetka" id="3">3</span>Ako bi se tkogod htio preti s njime,</p><p class="stih2">odvratio mu ne bi ni jednom od tisuću.</p><p class="stih1"> <span class="brojRetka" id="4">4</span>Srcem on je mudar, a snagom svesilan,</p><p class="stih2">i tko bi se njemu nekažnjeno opro?</p><p class="stih1"> <span class="brojRetka" id="5">5</span>On brda premješta, a ona to ne znaju,</p><p class="stih2">u jarosti svojoj on ih preokreće.</p><p class="stih1"> <span class="brojRetka" id="6">6</span>Pokreće on zemlju sa njezina mjesta,</p><p class="stih2">iz temelja njene potresa stupove.</p><p class="stih1"> <span class="brojRetka" id="7">7</span>Kad zaprijeti suncu, ono se ne rađa,</p><p class="stih2">on pečatom svojim i zvijezde pečati.</p><p class="stih1"> <span class="brojRetka" id="8">8</span>Jedini on je nebesa razapeo</p><p class="stih2">i pučinom morskom samo on hodao.</p><p class="stih1"> <span class="brojRetka" id="9">9</span>Stvorio je Medvjede i Oriona,</p><p class="stih2">Vlašiće i zvijezđa na južnome nebu.</p><p class="stih1"> <span class="brojRetka" id="10">10</span>Tvorac on je djela silnih, nepojmljivih</p><p class="stih2">čudesa koja se izbrojit’ ne mogu.</p><p class="stih1"> <span class="brojRetka" id="11">11</span>Ide pored mene, a ja ga ne vidim;</p><p class="stih2">evo, on prolazi – ja ga ne opažam.</p><p class="stih1"> <span class="brojRetka" id="12">12</span>Ugrabi li što, tko će mu to priječit’,</p><p class="stih2">i tko ga pitat’ smije: ‘Što si učinio?’</p><p class="stih1"> <span class="brojRetka" id="13">13</span>Bog silni srdžbu svoju ne opoziva:</p><p class="stih2">pred njim poniču saveznici Rahaba.</p><p class="noviRedak"> </p><p class="stih1"> <span class="brojRetka" id="14">14</span>Pa kako onda da njemu odgovorim,</p><p class="stih2">koju riječ da protiv njega izaberem?</p><p class="stih1"> <span class="brojRetka" id="15">15</span>I da sam u pravu, odvratio ne bih,</p><p class="stih2">u suca svojega milost bih molio.</p><p class="stih1"> <span class="brojRetka" id="16">16</span>A kad bi se na zov moj i odazvao,</p><p class="stih2">vjerovao ne bih da on glas moj sluša.</p><p class="stih1"> <span class="brojRetka" id="17">17</span>Jer, za dlaku jednu on mene satire,</p><p class="stih2">bez razloga moje rane umnožava.</p><p class="stih1"> <span class="brojRetka" id="18">18</span>Ni časa jednoga predahnut’ mi ne dâ,</p><p class="stih2">nego mene svakom gorčinom napaja!</p><p class="stih1"> <span class="brojRetka" id="19">19</span>Ako je na snagu – ta on je najjači!</p><p class="stih2">Ako je na pravdu – tko će njega na sud?</p><p class="stih1"> <span class="brojRetka" id="20">20</span>Da sam i prav, usta bi me osudila,</p><p class="stih2">da sam i nevin, zlim bi me proglasila.</p><p class="stih1"> <span class="brojRetka" id="21">21</span>A jesam li nevin? Ni sam ne znam više,</p><p class="stih2">moj je život meni sasvim omrzao!</p><p class="stih1"> <span class="brojRetka" id="22">22</span>Jer, to je svejedno; i zato ja kažem:</p><p class="stih2">nevina i grešnika on dokončava.</p><p class="stih1"> <span class="brojRetka" id="23">23</span>I bič smrtni kad bi odjednom ubijô...</p><p class="stih2">ali on se ruga nevolji nevinih.</p><p class="stih1"> <span class="brojRetka" id="24">24</span>U zemlji predanoj u šake zlikovaca,</p><p class="stih2">on oči sucima njezinim zastire.</p><p class="stih2">Ako on to nije, tko je drugi onda?</p><p class="stih1"> <span class="brojRetka" id="25">25</span>Od skoroteče su brži moji dani,</p><p class="stih2">bježe daleko, nigdje dobra ne videć’.</p><p class="stih1"> <span class="brojRetka" id="26">26</span>K’o čamci od rogoza hitro promiču,</p><p class="stih2">k’o orao na plijen kada se zaleti.</p><p class="stih1"> <span class="brojRetka" id="27">27</span>Kažem li: zaboravit ću jadikovku,</p><p class="stih2">razvedrit ću lice i veseo biti,</p><p class="stih1"> <span class="brojRetka" id="28">28</span>od mojih me muka groza obuzima,</p><p class="stih2">jer znadem da me ti ne držiš nevinim.</p><p class="stih1"> <span class="brojRetka" id="29">29</span>Ako li sam grešan,</p><p class="stih2">ta čemu onda da zalud mučim sebe.</p><p class="stih1"> <span class="brojRetka" id="30">30</span>Kad bih i sniježnicom sebe ja isprao,</p><p class="stih2">kad bih i lugom ruke svoje umio,</p><p class="stih1"> <span class="brojRetka" id="31">31</span>u veću bi me nečist opet gurnuo,</p><p class="stih2">i moje bi me se gnušale haljine!</p><p class="stih1"> <span class="brojRetka" id="32">32</span>Nije čovjek k’o ja da se s njime pravdam</p><p class="stih2">i na sud da idem s njim se parničiti.</p><p class="stih1"> <span class="brojRetka" id="33">33</span>Niti kakva suca ima među nama</p><p class="stih2">da ruke svoje stavi na nas dvojicu,</p><p class="stih1"> <span class="brojRetka" id="34">34</span>da šibu njegovu od mene odmakne,</p><p class="stih2">da užas njegov mene više ne plaši!</p><p class="stih1"> <span class="brojRetka" id="35">35</span>Govorit ću ipak bez ikakva straha,</p><p class="stih2">jer ja nisam takav u svojim očima!</p>