<h2>IV. JAHVINE BESJEDE</h2><h3>PRVA BESJEDA</h3><h4>Stvaralačka Mudrost posramljuje Joba</h4><p class="pocetakParagrafa"> <span class="brojRetka" id="1">1</span>Nato Jahve odgovori Jobu iz oluje i reče:</p><p class="stih1"> <span class="brojRetka" id="2">2</span>»Tko je taj koji riječima bezumnim</p><p class="stih2">zamračuje božanski promisao?</p><p class="stih1"> <span class="brojRetka" id="3">3</span>Bokove svoje opaši k’o junak:</p><p class="stih2">ja ću te pitat’, a ti me pouči.</p><p class="stih1"> <span class="brojRetka" id="4">4</span>Gdje si bio kad zemlju utemeljih?</p><p class="stih2">Kazuj, ako ti je znanje sigurno.</p><p class="stih1"> <span class="brojRetka" id="5">5</span>Znaš li tko joj je mjere odredio</p><p class="stih2">i nad njom uže mjerničko napeo?</p><p class="stih1"> <span class="brojRetka" id="6">6</span>Na čemu joj počivaju temelji?</p><p class="stih2">Tko joj postavi kamen ugaoni</p><p class="stih1"> <span class="brojRetka" id="7">7</span>dok su klicale zvijezde jutarnje</p><p class="stih2">i Božji uzvikivali dvorjani?</p><p class="stih1"> <span class="brojRetka" id="8">8</span>Tko li zatvori more vratnicama</p><p class="stih2">kad je navrlo iz krila majčina;</p><p class="stih1"> <span class="brojRetka" id="9">9</span>kad ga oblakom k’o haljom odjenuh</p><p class="stih2">i k’o pelenam’ ovih maglom gustom;</p><p class="stih1"> <span class="brojRetka" id="10">10</span>kad sam njegovu odredio među,</p><p class="stih2">vrata stavio sa prijevornicama?</p><p class="stih1"> <span class="brojRetka" id="11">11</span>Dotle, ne dalje, rekao sam njemu,</p><p class="stih2">tu nek’ se lomi ponos tvog valovlja!</p><p class="noviRedak"> </p><p class="stih1"> <span class="brojRetka" id="12">12</span>Zar si ikad zapovjedio jutru,</p><p class="stih2">zar si kazao zori mjesto njeno,</p><p class="stih1"> <span class="brojRetka" id="13">13</span>da poduhvati zemlju za rubove</p><p class="stih2">i da iz nje sve bezbožnike strese;</p><p class="stih1"> <span class="brojRetka" id="14">14</span>da je pretvori u glinu pečatnu</p><p class="stih2">i oboji je k’o kakvu haljinu?</p><p class="stih1"> <span class="brojRetka" id="15">15</span>Ona uzima svjetlost zlikovcima</p><p class="stih2">i pesnicu im lomi uzdignutu.</p><p class="stih1"> <span class="brojRetka" id="16">16</span>Zar si ti prodro do izvora morskih,</p><p class="stih2">po dnu bezdana zar si kad hodio?</p><p class="stih1"> <span class="brojRetka" id="17">17</span>Zar su ti vrata smrti pokazali;</p><p class="stih2">vidje li dveri kraja mrtvih sjena?</p><p class="stih1"> <span class="brojRetka" id="18">18</span>Zar si prostranstvo zemlje uočio?</p><p class="stih2">Govori, ako ti je znano sve to.</p><p class="stih1"> <span class="brojRetka" id="19">19</span>Koji putovi u dom svjetla vode,</p><p class="stih2">na kojem mjestu prebivaju tmine,</p><p class="stih1"> <span class="brojRetka" id="20">20</span>da ih odvedeš u njine krajeve,</p><p class="stih2">da im put k stanu njihovu pokažeš?</p><p class="stih1"> <span class="brojRetka" id="21">21</span>Ti znadeš to, ta davno ti se rodi,</p><p class="stih2">tvojih dana broj veoma je velik!</p><p class="noviRedak"> </p><p class="stih1"> <span class="brojRetka" id="22">22</span>Zar si stigao do riznica snijega</p><p class="stih2">i zar si tuče spremišta vidio</p><p class="stih1"> <span class="brojRetka" id="23">23</span>što ih pričuvah za dane nevolje,</p><p class="stih2">za vrijeme boja krvava i rata?</p><p class="stih1"> <span class="brojRetka" id="24">24</span>Kojim li se putem dijeli munja</p><p class="stih2">kada iskre po svoj zemlji prosipa?</p><p class="stih1"> <span class="brojRetka" id="25">25</span>Tko li je jaz iskopao povodnju,</p><p class="stih2">tko prokrčio pute grmljavini</p><p class="stih1"> <span class="brojRetka" id="26">26</span>da bi daždjelo na kraj nenastanjen,</p><p class="stih2">na pustinju gdje žive duše nema,</p><p class="stih1"> <span class="brojRetka" id="27">27</span>da bi neplodnu napojio pustoš,</p><p class="stih2">da bi u stepi trava izniknula?</p><p class="stih1"> <span class="brojRetka" id="28">28</span>Ima li kiša svoga roditelja?</p><p class="stih2">Tko je taj koji kapi rose rađa?</p><p class="stih1"> <span class="brojRetka" id="29">29</span>Iz čijeg li mraz izlazi krila,</p><p class="stih2">tko slanu stvara što s nebesa pada?</p><p class="stih1"> <span class="brojRetka" id="30">30</span>Kako čvrsnu vode poput kamena</p><p class="stih2">i led se hvata površja bezdana?</p><p class="stih1"> <span class="brojRetka" id="31">31</span>Možeš li lancem vezati Vlašiće</p><p class="stih2">i razdriješiti spone Orionu,</p><p class="noviRedak"> </p><p class="stih1"> <span class="brojRetka" id="32">32</span>u pravo vrijeme izvesti Danicu,</p><p class="stih2">vodit’ Medvjeda s njegovim mladima?</p><p class="stih1"> <span class="brojRetka" id="33">33</span>Zar poznaješ ti zakone nebeske</p><p class="stih2">pa da njima moć na zemlji dodijeliš?</p><p class="stih1"> <span class="brojRetka" id="34">34</span>Zar doviknuti možeš oblacima</p><p class="stih2">pa da pljuskovi tebe poslušaju?</p><p class="stih1"> <span class="brojRetka" id="35">35</span>Zar na zapovijed tvoju munje lijeću</p><p class="stih2">i tebi zar se odazivlju: ‘Evo nas’? </p><p class="stih1"> <span class="brojRetka" id="36">36</span>Tko je mudrost darovao ibisu,</p><p class="stih2">tko li je pamet ulio u pijetla?</p><p class="stih1"> <span class="brojRetka" id="37">37</span>Tko to mudro prebrojava oblake</p><p class="stih2">i tko nebeske izlijeva mjehove</p><p class="stih1"> <span class="brojRetka" id="38">38</span>dok se zemlja u tijesto ne zgusne</p><p class="stih2">i dok se grude njezine ne slijepe?</p><p class="noviRedak"> </p><p class="stih1"> <span class="brojRetka" id="39">39</span>Zar ćeš ti plijen uloviti lavici</p><p class="stih2">ili ćeš glad utažit’ lavićima</p><p class="stih1"> <span class="brojRetka" id="40">40</span>na leglu svojem dok gladni čekaju</p><p class="stih2">i vrebaju na žrtvu iz zaklona?</p><p class="stih1"> <span class="brojRetka" id="41">41</span>Tko hranu gavranovima pribavlja</p><p class="stih2">kad Bogu ptići njegovi cijuču</p><p class="stih2">i naokolo oblijeću bez hrane?</p><p class="noviRedak"> </p>