<h4>Jobova obrana</h4><p class="pocetakParagrafa"> <span class="brojRetka" id="1">1</span>»Sa svojim očima savez sam</p><p class="stih2">sklopio</p><p class="stih2">da pogledat neću nijednu djevicu.</p><p class="stih1"> <span class="brojRetka" id="2">2</span>A što mi je Bog odozgo dosudio,</p><p class="stih2">kakva mi je baština od Svesilnoga?</p><p class="stih1"> <span class="brojRetka" id="3">3</span>Ta nije li nesreća za opakoga,</p><p class="stih2">a nevolja za one koji zlo čine?</p><p class="stih1"> <span class="brojRetka" id="4">4</span>Ne proniče li on sve moje putove,</p><p class="stih2">ne prebraja li on sve moje korake?</p><p class="stih1"> <span class="brojRetka" id="5">5</span>Zar sam ikad u društvu laži hodio,</p><p class="stih2">zar mi je noga k prijevari hitjela?</p><p class="stih1"> <span class="brojRetka" id="6">6</span>Nek’ me na ispravnoj mjeri Bog izmjeri</p><p class="stih2">pa će uvidjeti neporočnost moju!</p><p class="stih1"> <span class="brojRetka" id="7">7</span>Ako mi je korak s puta kad zašao,</p><p class="stih2">ako mi se srce za okom povelo,</p><p class="stih2">ako mi je ljaga ruke okaljala,</p><p class="stih1"> <span class="brojRetka" id="8">8</span>neka drugi jede što sam posijao,</p><p class="stih2">neka sve moje iskorijene izdanke!</p><p class="stih1"> <span class="brojRetka" id="9">9</span>Ako mi zavede srce žena neka,</p><p class="stih2">ako za vratima svog bližnjeg kad vrebah,</p><p class="stih1"> <span class="brojRetka" id="10">10</span>neka moja žena drugom mlin okreće,</p><p class="stih2">neka s drugim svoju podijeli postelju!</p><p class="stih1"> <span class="brojRetka" id="11">11</span>Djelo bestidno time bih počinio,</p><p class="stih2">zločin kojem pravda treba da presudi,</p><p class="stih1"> <span class="brojRetka" id="12">12</span>užeg’o vatru što žeže do propasti</p><p class="stih2">i što bi svu moju sažgala ljetinu.</p><p class="stih1"> <span class="brojRetka" id="13">13</span>Ako kada prezreh pravo sluge svoga</p><p class="stih2">il’ služavke, sa mnom kad su se parbili,</p><p class="stih1"> <span class="brojRetka" id="14">14</span>što ću učiniti kada Bog ustane?</p><p class="stih2">Što ću odvratit’ kad račun zatraži?</p><p class="stih1"> <span class="brojRetka" id="15">15</span>Zar nas oba on ne stvori u utrobi</p><p class="stih2">i jednako sazda u krilu majčinu?</p><p class="noviRedak"> </p><p class="stih1"> <span class="brojRetka" id="16">16</span>Ogluših li se na molbe siromaha</p><p class="stih2">ili rasplakah oči udovičine?</p><p class="stih1"> <span class="brojRetka" id="17">17</span>Jesam li kada sâm svoj jeo zalogaj</p><p class="stih2">a da ga nisam sa sirotom dijelio?</p><p class="stih1"> <span class="brojRetka" id="18">18</span>Ta od mladosti k’o otac sam mu bio,</p><p class="stih2">vodio sam ga od krila materina!</p><p class="stih1"> <span class="brojRetka" id="19">19</span>Zar sam beskućnika vidio bez odjeće</p><p class="stih2">ili siromaha kog bez pokrivača</p><p class="stih1"> <span class="brojRetka" id="20">20</span>a da mu bedra ne blagosloviše mene</p><p class="stih2">kad se runom mojih ovaca ogrija?</p><p class="stih1"> <span class="brojRetka" id="21">21</span>Ako sam ruku na nevina podigao</p><p class="stih2">znajuć’ da mi je na vratima branitelj,</p><p class="stih1"> <span class="brojRetka" id="22">22</span>nek’ se rame moje od pleća odvali</p><p class="stih2">i neka mi ruka od lakta otpadne!</p><p class="stih1"> <span class="brojRetka" id="23">23</span>Jer strahote Božje na mene bi pale,</p><p class="stih2">njegovu ne bih odolio veličanstvu.</p><p class="stih1"> <span class="brojRetka" id="38">38</span>Ako je na me zemlja moja vikala,</p><p class="stih2">ako su s njom brazde njezine plakale;</p><p class="stih1"> <span class="brojRetka" id="39">39</span>ako sam plodove jeo ne plativši</p><p class="stih2">i ako sam joj ojadio ratare,</p><p class="stih1"> <span class="brojRetka" id="40a">40a</span>neka mjesto žita po njoj niče korov,</p><p class="stih2">a mjesto ječma nek’ posvud kukolj raste!</p><p class="noviRedak"> </p><p class="stih1"> <span class="brojRetka" id="24">24</span>Zar sam u zlato pouzdanje stavio</p><p class="stih2">i rekao zlatu: ‘Sigurnosti moja!’</p><p class="stih1"> <span class="brojRetka" id="25">25</span>Zar sam se veliku blagu radovao,</p><p class="stih2">bogatstvima koja su mi stekle ruke?</p><p class="stih1"> <span class="brojRetka" id="26">26</span>Zar se, gledajući sunce kako blista</p><p class="stih2">i kako mjesec sjajni nebom putuje,</p><p class="stih1"> <span class="brojRetka" id="27">27</span>moje srce dalo potajno zavesti</p><p class="stih2">da bih rukom njima poljubac poslao?</p><p class="stih1"> <span class="brojRetka" id="28">28</span>Grijeh bi to bio što za sudom vapije,</p><p class="stih2">jer Boga višnjega bih se odrekao.</p><p class="stih1"> <span class="brojRetka" id="29">29</span>Zar se obradovah nevolji dušmana</p><p class="stih2">i likovah kad ga je zlo zadesilo,</p><p class="stih1"> <span class="brojRetka" id="30">30</span>a koji ne dadoh griješiti jeziku,</p><p class="stih2">proklinjući ga i želeći da umre?</p><p class="stih1"> <span class="brojRetka" id="31">31</span>Ne govorahu li ljudi mog šatora:</p><p class="stih2">‘Ta koga nije on mesom nasitio?’</p><p class="stih1"> <span class="brojRetka" id="32">32</span>Nikad nije stranac vani noćivao,</p><p class="stih2">putniku sam svoja otvarao vrata.</p><p class="stih1"> <span class="brojRetka" id="33">33</span>Zar sam grijehe svoje ljudima tajio,</p><p class="stih2">zar sam u grudima skrivao krivicu</p><p class="stih1"> <span class="brojRetka" id="34">34</span>jer sam se plašio govorkanja mnoštva</p><p class="stih2">i strahovao od prezira plemenskog</p><p class="stih2">te sam mučao ne prelazeć’ svoga praga?</p><p class="stih1"> <span class="brojRetka" id="35">35</span>O, kad bi koga bilo da mene sasluša!</p><p class="stih2">Posljednju sam svoju riječ ja izrekao:</p><p class="stih2">na Svesilnom je sad da mi odgovori!</p><p class="stih2">Nek’ mi optužnicu napiše protivnik,</p><p class="stih1"> <span class="brojRetka" id="36">36</span>i ja ću je nosit’ na svome ramenu,</p><p class="stih2">čelo ću njome k’o krunom uresit’.</p><p class="stih1"> <span class="brojRetka" id="37">37</span>Dat ću mu račun o svojim koracima</p><p class="stih2">i poput kneza pred njega ću stupiti.«</p><p class="pocetakParagrafa"> <span class="brojRetka" id="40b">40b</span>Konac riječi Jobovih.</p>