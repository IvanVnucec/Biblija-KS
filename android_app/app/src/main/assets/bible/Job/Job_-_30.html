<h4>Sadašnja nevolja</h4><p class="pocetakParagrafa"> <span class="brojRetka" id="1">1</span>»A sada, gle, podruguju se</p><p class="stih2">mnome</p><p class="stih2">ljudi po ljetima mlađi od mene</p><p class="stih2">kojih oce ne bih bio metnuo</p><p class="stih2">ni s ovčarskim psima stada svojega.</p><p class="stih1"> <span class="brojRetka" id="2">2</span>Ta što će mi jakost ruku njihovih</p><p class="stih2">kad im muževna ponestane snaga</p><p class="stih2">ispijena glađu i oskudicom?</p><p class="stih1"> <span class="brojRetka" id="3">3</span>Glodali su u pustinji korijenje</p><p class="stih2">i čestar opustjelih ruševina.</p><p class="stih1"> <span class="brojRetka" id="4">4</span>Lobodu su i s grmlja lišće brali,</p><p class="stih2">kao kruh jeli korijenje žukino.</p><p class="stih1"> <span class="brojRetka" id="5">5</span>Od društva ljudskog oni su prognani,</p><p class="stih2">za njima viču k’o za lopovima.</p><p class="stih1"> <span class="brojRetka" id="6">6</span>Živjeli su po strašnim jarugama,</p><p class="stih2">po špiljama i u raspuklinama.</p><p class="stih1"> <span class="brojRetka" id="7">7</span>Urlik im se iz šikarja dizao;</p><p class="stih2">po trnjacima ležahu stisnuti.</p><p class="stih1"> <span class="brojRetka" id="8">8</span>Sinovi bezvrijednih, soj bezimenih,</p><p class="stih2">bičevima su iz zemlje prognani.</p><p class="stih1"> <span class="brojRetka" id="9">9</span>Rugalicom sam postao takvima</p><p class="stih2">i njima sada služim kao priča!</p><p class="stih1"> <span class="brojRetka" id="10">10</span>Gnušaju me se i bježe od mene,</p><p class="stih2">ne ustežu se pljunut’ mi u lice.</p><p class="stih1"> <span class="brojRetka" id="11">11</span>I jer On lûk mi slomi i satrije me,</p><p class="stih2">iz usta svojih izbaciše uzdu.</p><p class="stih1"> <span class="brojRetka" id="12">12</span>S desne moje strane rulja ustaje,</p><p class="stih2">noge moje u bijeg oni tjeraju,</p><p class="stih2">put propasti prema meni nasiplju.</p><p class="stih1"> <span class="brojRetka" id="13">13</span>Stazu mi ruše da bi me satrli,</p><p class="stih2">napadaju i ne brani im nitko,</p><p class="stih1"> <span class="brojRetka" id="14">14</span>prolomom oni širokim naviru</p><p class="stih2">i kotrljaju se poput oluje.</p><p class="stih1"> <span class="brojRetka" id="15">15</span>Strahote sve se okreću na mene,</p><p class="stih2">mojeg ugleda kao vjetra nesta,</p><p class="stih2">poput oblaka iščeznu spasenje.</p><p class="noviRedak"> </p><p class="stih1"> <span class="brojRetka" id="16">16</span>Duša se moja rasipa u meni,</p><p class="stih2">dani nevolje na me se srušili.</p><p class="stih1"> <span class="brojRetka" id="17">17</span>Noću probada bolest kosti moje,</p><p class="stih2">ne počivaju boli što me glođu.</p><p class="stih1"> <span class="brojRetka" id="18">18</span>Muka mi je i halju nagrdila</p><p class="stih2">i stegla me k’o ovratnik odjeće.</p><p class="stih1"> <span class="brojRetka" id="19">19</span>U blato me je oborila dolje,</p><p class="stih2">gle, postao sam k’o prah i pepeo.</p><p class="stih1"> <span class="brojRetka" id="20">20</span>K Tebi vičem, al’ Ti ne odgovaraš;</p><p class="stih2">pred Tobom stojim, al’ Ti i ne mariš.</p><p class="stih1"> <span class="brojRetka" id="21">21</span>Prema meni postao si okrutan;</p><p class="stih2">rukom preteškom na me se obaraš.</p><p class="stih1"> <span class="brojRetka" id="22">22</span>U vihor me dižeš, nosiš me njime,</p><p class="stih2">u vrtlogu me olujnom kovitlaš.</p><p class="stih1"> <span class="brojRetka" id="23">23</span>Da, znadem da si me smrti predao,</p><p class="stih2">saborištu zajedničkom svih živih.</p><p class="stih1"> <span class="brojRetka" id="24">24</span>Al’ ne pruža li ruku utopljenik,</p><p class="stih2">ne viče li kad padne u nevolju?</p><p class="stih1"> <span class="brojRetka" id="25">25</span>Ne zaplakah li nad nevoljnicima,</p><p class="stih2">ne sažalje mi duša siromaha?</p><p class="stih1"> <span class="brojRetka" id="26">26</span>Sreći se nadah, a dođe nesreća;</p><p class="stih2">svjetlost čekah, a gle, zavi me tama.</p><p class="stih1"> <span class="brojRetka" id="27">27</span>Utroba vri u meni bez prestanka,</p><p class="stih2">svaki dan nove patnje mi donosi.</p><p class="stih1"> <span class="brojRetka" id="28">28</span>Smrknut idem, al’ nitko me ne tješi;</p><p class="stih2">ustajem u zboru – da bih kriknuo.</p><p class="stih1"> <span class="brojRetka" id="29">29</span>Sa šakalima sam se zbratimio</p><p class="stih2">i nojevima postao sam drugom.</p><p class="stih1"> <span class="brojRetka" id="30">30</span>Na meni sva je koža pocrnjela,</p><p class="stih2">i kosti mi je sažgala ognjica.</p><p class="stih1"> <span class="brojRetka" id="31">31</span>Tužaljka mi je ugodila harfu,</p><p class="stih2">svirala mi glas narikačâ ima.«</p>