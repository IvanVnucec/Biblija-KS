<h4>Gnjev ne može ništa protiv pravde</h4><p class="pocetakParagrafa"> <span class="brojRetka" id="1">1</span>Bildad iz Šuaha progovori tad i reče:</p><p class="stih1"> <span class="brojRetka" id="2">2</span>»Kada kaniš obuzdat’ svoje besjede?</p><p class="stih2">Opameti se sad da razgovaramo!</p><p class="stih1"> <span class="brojRetka" id="3">3</span>Zašto nas držiš za stoku nerazumnu,</p><p class="stih2">zar smo životinje u tvojim očima?</p><p class="stih1"> <span class="brojRetka" id="4">4</span>O ti, koji se od jarosti razdireš,</p><p class="stih2">hoćeš li da zemlja zbog tebe opusti</p><p class="stih2">da iz svoga mjesta iskoče pećine?</p><p class="stih1"> <span class="brojRetka" id="5">5</span>Al’ ugasit će se svjetlost opakoga,</p><p class="stih2">i neće mu sjati plamen na ognjištu.</p><p class="stih1"> <span class="brojRetka" id="6">6</span>Potamnjet će svjetlo u njegovu šatoru</p><p class="stih2">i nad njime će se utrnut’ svjetiljka.</p><p class="stih1"> <span class="brojRetka" id="7">7</span>Krepki mu koraci postaju sputani,</p><p class="stih2">o vlastite on se spotiče namjere.</p><p class="stih1"> <span class="brojRetka" id="8">8</span>Jer njegove noge vode ga u zamku,</p><p class="stih2">i evo ga gdje već korača po mreži.</p><p class="stih1"> <span class="brojRetka" id="9">9</span>Tanka mu je zamka nogu uhvatila,</p><p class="stih2">i evo, užeta čvrsto ga pritežu.</p><p class="stih1"> <span class="brojRetka" id="10">10</span>Njega vreba omča skrivena na zemlji,</p><p class="stih2">njega čeka klopka putem kojim hodi.</p><p class="stih1"> <span class="brojRetka" id="11">11</span>Odasvuda strahovi ga prepadaju,</p><p class="stih2">ustopice sveudilj ga proganjaju.</p><p class="stih1"> <span class="brojRetka" id="12">12</span>Glad je požderala svu snagu njegovu,</p><p class="stih2">nesreća je uvijek o njegovu boku.</p><p class="stih1"> <span class="brojRetka" id="13">13</span>Boleština kobna kožu mu razjeda,</p><p class="stih2">prvenac mu smrti nagriza udove.</p><p class="stih1"> <span class="brojRetka" id="14">14</span>Njega izvlače iz šatora njegova</p><p class="stih2">da bi ga odveli vladaru strahota.</p><p class="stih1"> <span class="brojRetka" id="15">15</span>U njegovu stanu tuđinac stanuje,</p><p class="stih2">po njegovu domu prosipaju sumpor.</p><p class="stih1"> <span class="brojRetka" id="16">16</span>Odozdo se suši njegovo korijenje,</p><p class="stih2">a odozgo grane sve mu redom sahnu.</p><p class="stih1"> <span class="brojRetka" id="17">17</span>Spomen će se njegov zatrti na zemlji,</p><p class="stih2">njegovo se ime s lica zemlje briše.</p><p class="stih1"> <span class="brojRetka" id="18">18</span>Iz svjetlosti njega u tminu tjeraju,</p><p class="stih2">izagnat’ ga hoće iz kruga zemaljskog.</p><p class="stih1"> <span class="brojRetka" id="19">19</span>U rodu mu nema roda ni poroda,</p><p class="stih2">nit’ preživjela na njegovu ognjištu.</p><p class="stih1"> <span class="brojRetka" id="20">20</span>Sudba je njegova Zapad osupnula,</p><p class="stih2">i čitav je Istok obuzela strepnja.</p><p class="stih1"> <span class="brojRetka" id="21">21</span>Evo, takav usud snalazi zlikovca</p><p class="stih2">i dom onog koji ne priznaje Boga.«</p>