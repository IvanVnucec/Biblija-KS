<h4>Neuspjeh trojice mudraca da obrane Boga</h4><p class="pocetakParagrafa"> <span class="brojRetka" id="1">1</span>Elihu nastavi svoju besjedu i reče:</p><p class="stih2"> <span class="brojRetka" id="2">2</span>»I vi, mudraci, čujte što ću reći,</p><p class="stih2">vi, ljudi umni, poslušajte mene,</p><p class="stih1"> <span class="brojRetka" id="3">3</span>jer uši nam prosuđuju besjede</p><p class="stih2">isto kao što nepce hranu kuša.</p><p class="stih1"> <span class="brojRetka" id="4">4</span>Zajedno ispitajmo što je pravo</p><p class="stih2">i razmislimo skupa što je dobro.</p><p class="stih1"> <span class="brojRetka" id="5">5</span>Job je utvrdio: ‘Ja sam pravedan,</p><p class="stih2">ali Bog meni pravdu uskraćuje.</p><p class="stih1"> <span class="brojRetka" id="6">6</span>U pravu sam, a lašcem prave mene,</p><p class="stih2">nasmrt prostrijeljen, a bez krivnje svoje!’</p><p class="stih1"> <span class="brojRetka" id="7">7</span>Zar gdje čovjeka ima poput Joba</p><p class="stih2">koji porugu pije kao vodu,</p><p class="stih1"> <span class="brojRetka" id="8">8</span>sa zlikovcima koji skupa hodi</p><p class="stih2">i s opakima isti dijeli put?</p><p class="stih1"> <span class="brojRetka" id="9">9</span>On tvrdi: ‘Kakva korist je čovjeku</p><p class="stih2">od tog što Bogu ugoditi želi?’</p><p class="stih1"> <span class="brojRetka" id="10">10</span>Stoga me čujte, vi ljudi pametni!</p><p class="stih2">Od Boga zlo je veoma daleko</p><p class="stih2">i nepravednost od Svemogućega,</p><p class="stih1"> <span class="brojRetka" id="11">11</span>te on čovjeku plaća po djelima,</p><p class="stih2">daje svakom po njegovu vladanju.</p><p class="stih1"> <span class="brojRetka" id="12">12</span>Odista, Bog zla nikada ne čini,</p><p class="stih2">niti Svesilni kad izvrće pravo.</p><p class="stih1"> <span class="brojRetka" id="13">13</span>Ta tko je njemu povjerio zemlju</p><p class="stih2">i vasioni svijet tko je stvorio?</p><p class="stih1"> <span class="brojRetka" id="14">14</span>Kad bi on dah svoj u se povukao,</p><p class="stih2">kad bi čitav svoj duh k sebi vratio,</p><p class="stih1"> <span class="brojRetka" id="15">15</span>sva bića bi odjednom izdahnula</p><p class="stih2">i u prah bi se pretvorio čovjek.</p><p class="stih1"> <span class="brojRetka" id="16">16</span>Ako razuma imaš, slušaj ovo,</p><p class="stih2">prikloni uho glasu riječi mojih.</p><p class="stih1"> <span class="brojRetka" id="17">17</span>Može li vladat’ koji mrzi pravo?</p><p class="stih2">Najpravednijeg hoćeš li osudit’? –</p><p class="stih1"> <span class="brojRetka" id="18">18</span>Onog koji kaže kralju: ‘Nitkove!’</p><p class="stih2">a odličniku govori: ‘Zlikovče!’</p><p class="stih1"> <span class="brojRetka" id="19">19</span>Koji nije spram knezovima pristran</p><p class="stih2">i jednak mu je ubog i mogućnik,</p><p class="stih2">jer oni su djelo ruku njegovih?</p><p class="stih1"> <span class="brojRetka" id="20">20</span>Zaglave za tren, usred gluhe noći:</p><p class="stih2">komešaju se narodi, prolaze;</p><p class="stih2">ni od čije ruke moćni padaju.</p><p class="stih1"> <span class="brojRetka" id="21">21</span>Jer, on nadzire pute čovjekove,</p><p class="stih2">pazi nad svakim njegovim korakom.</p><p class="stih1"> <span class="brojRetka" id="22">22</span>Nema toga mraka niti crne tmine</p><p class="stih2">gdje bi se mogli zlikovci sakriti.</p><p class="stih1"> <span class="brojRetka" id="23">23</span>Bog nikome unaprijed ne kaže</p><p class="stih2">kada će na sud pred njega stupiti.</p><p class="stih1"> <span class="brojRetka" id="24">24</span>Bez saslušanja on satire jake</p><p class="stih2">i stavlja druge na njihovo mjesto.</p><p class="stih1"> <span class="brojRetka" id="25">25</span>Ta odveć dobro poznaje im djela!</p><p class="stih2">Sred noći on ih obara i gazi.</p><p class="stih1"> <span class="brojRetka" id="26">26</span>Ćuškom ih bije zbog zloće njihove</p><p class="stih2">na mjestu gdje ih svi vidjeti mogu.</p><p class="stih1"> <span class="brojRetka" id="27">27</span>Jer prestadoše za njime hoditi,</p><p class="stih2">zanemariše putove njegove</p><p class="stih1"> <span class="brojRetka" id="28">28</span>goneć uboge da vape do njega</p><p class="stih2">i potlačene da k njemu leleču.</p><p class="stih1"> <span class="brojRetka" id="29">29</span>Al’ miruje li, tko da njega gane?</p><p class="stih2">Zastre li lice, tko ga vidjet’ može?</p><p class="stih1"> <span class="brojRetka" id="30">30</span>Nad pucima bdî k’o i nad čovjekom</p><p class="stih2">da ne zavlada tko narod zavodi.</p><p class="stih1"> <span class="brojRetka" id="31">31</span>Kada bezbožnik Bogu svome kaže:</p><p class="stih2">‘Zavedoše me, više griješit’ neću.</p><p class="stih1"> <span class="brojRetka" id="32">32</span>Ne uviđam li, ti me sad pouči,</p><p class="stih2">i ako sam kad nepravdu činio,</p><p class="stih2">ubuduće ja činiti je neću!’</p><p class="stih1"> <span class="brojRetka" id="33">33</span>Misliš da Bog mora njega kazniti,</p><p class="stih2">dok ti zamisli njegove prezireš?</p><p class="stih2">Al’ kada ti odlučuješ, a ne ja,</p><p class="stih2">mudrost nam svoju istresi de sada!</p><p class="stih1"> <span class="brojRetka" id="34">34</span>Svi ljudi umni sa mnom će se složit’</p><p class="stih2">i svatko razuman koji čuje mene:</p><p class="stih1"> <span class="brojRetka" id="35">35</span>Nepromišljeno Job je govorio,</p><p class="stih2">u riječima mu neima mudrosti.</p><p class="stih1"> <span class="brojRetka" id="36">36</span>Stoga, nek’ se Job dokraja iskuša,</p><p class="stih2">jer odgovara poput zlikovaca;</p><p class="stih1"> <span class="brojRetka" id="37">37</span>a svom grijehu još pobunu domeće,</p><p class="stih2">među nama on plješće dlanovima</p><p class="stih2">i hule svoje na Boga gomila.«</p>