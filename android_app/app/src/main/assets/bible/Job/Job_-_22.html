<h3>3. TREĆI NIZ BESJEDA</h3><h4>Bog kažnjava samo u ime pravde</h4><p class="pocetakParagrafa"> <span class="brojRetka" id="1">1</span>Elifaz Temanac progovori tad i reče:</p><p class="stih1"> <span class="brojRetka" id="2">2</span>»Zar Bogu koristan može biti čovjek?</p><p class="stih2">Ta tko je mudar, sebi samom koristi.</p><p class="stih1"> <span class="brojRetka" id="3">3</span>Zar je Svesilnom milost što si pravedan</p><p class="stih2">i zar mu je dobit što si neporočan?</p><p class="stih1"> <span class="brojRetka" id="4">4</span>Ili te zbog tvoje pobožnosti kara</p><p class="stih2">i zato se hoće s tobom parničiti?</p><p class="stih1"> <span class="brojRetka" id="5">5</span>Nije l’ to zbog zloće tvoje prevelike</p><p class="stih2">i zbog bezakonjâ kojim broja nema?</p><p class="stih1"> <span class="brojRetka" id="6">6</span>Od braće si brao nizašto zaloge</p><p class="stih2">i s golih si ljudi svlačio haljine;</p><p class="stih1"> <span class="brojRetka" id="7">7</span>ti nisi žednoga vodom napojio,</p><p class="stih2">uskraćivao si kruh izgladnjelima;</p><p class="stih1"> <span class="brojRetka" id="8">8</span>otimao si od siromaha zemlju</p><p class="stih2">da bi na njoj svog nastanio ljubimca;</p><p class="stih1"> <span class="brojRetka" id="9">9</span>puštao si praznih ruku udovice</p><p class="stih2">i siročadi si satirao ruku.</p><p class="stih1"> <span class="brojRetka" id="10">10</span>Eto zašto tebe mreže sad sapinju,</p><p class="stih2">zašto te strahovi muče iznenadni.</p><p class="stih1"> <span class="brojRetka" id="11">11</span>Svjetlost ti mrak posta i ništa ne vidiš,</p><p class="stih2">vode su duboke tebe potopile.</p><p class="noviRedak"> </p><p class="stih1"> <span class="brojRetka" id="12">12</span>Zar Bog nije u visini nebeskoj</p><p class="stih2">i zar zvijezdama tjeme on ne vidi?</p><p class="stih1"> <span class="brojRetka" id="13">13</span>Ali ti kažeš: ‘Što Bog može znati?</p><p class="stih2">Kroz oblak tmasti zar što razabire?</p><p class="stih1"> <span class="brojRetka" id="14">14</span>Oblaci pogled njegov zaklanjaju,</p><p class="stih2">i rubom kruga on hoda nebeskog.’</p><p class="stih1"> <span class="brojRetka" id="15">15</span>Ta kaniš li se drevnog držat’ puta</p><p class="stih2">kojim su išli ljudi nepravedni?</p><p class="stih1"> <span class="brojRetka" id="16">16</span>Prije vremena nestadoše oni,</p><p class="stih2">bujica im je temelje raznijela.</p><p class="stih1"> <span class="brojRetka" id="17">17</span>Zborahu Bogu: ‘Nas se ti ostavi!</p><p class="stih2">Što nam Svesilni učiniti može?’</p><p class="stih1"> <span class="brojRetka" id="18">18</span>A on im je dom punio dobrima</p><p class="stih2">makar do njega ne držahu ništa.</p><p class="stih1"> <span class="brojRetka" id="19">19</span>Videć’ im propast, klikću pravednici,</p><p class="stih2">neporočni se njima izruguju:</p><p class="stih1"> <span class="brojRetka" id="20">20</span>‘Gle, propadoše protivnici naši,</p><p class="stih2">što od njih osta, vatra im proždrije!’</p><p class="noviRedak"> </p><p class="stih1"> <span class="brojRetka" id="21">21</span>S Bogom ti se sprijatelji i pomiri,</p><p class="stih2">i vraćena će ti opet biti sreća.</p><p class="stih1"> <span class="brojRetka" id="22">22</span>Ded prihvati Zakon iz njegovih usta,</p><p class="stih2">u srce svoje riječ njegovu usadi.</p><p class="stih1"> <span class="brojRetka" id="23">23</span>Ako se raskajan vratiš Svesilnome</p><p class="stih2">i nepravdu iz svog šatora odstraniš,</p><p class="stih1"> <span class="brojRetka" id="24">24</span>tad ćeš odbaciti zlato u prašinu</p><p class="stih2">i ofirsko blago u šljunak potočni.</p><p class="stih1"> <span class="brojRetka" id="25">25</span>Svesilni će postat’ tvoje suho zlato,</p><p class="stih2">on će biti tvoje gomile srebrene.</p><p class="stih1"> <span class="brojRetka" id="26">26</span>Da, Svesilni bit će tvoje radovanje,</p><p class="stih2">i lice ćeš k Bogu dizati slobodno.</p><p class="stih1"> <span class="brojRetka" id="27">27</span>Molit ćeš mu se, i uslišat će tebe,</p><p class="stih2">ispunit ćeš što si mu zavjetovao.</p><p class="stih1"> <span class="brojRetka" id="28">28</span>Što god poduzeo, sve će ti uspjeti,</p><p class="stih2">i putove će ti obasjavat’ svjetlost.</p><p class="stih1"> <span class="brojRetka" id="29">29</span>Jer, on ponizuje ponos oholima,</p><p class="stih2">dok u pomoć smjernim očima pritječe.</p><p class="stih1"> <span class="brojRetka" id="30">30</span>Iz nevolje on izbavlja nevinoga;</p><p class="stih2">i tebe će spasit’ tvoje čiste ruke.«</p>