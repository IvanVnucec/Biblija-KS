<h4>Pouzdanje u Boga</h4><p class="pocetakParagrafa"> <span class="brojRetka" id="1">1</span>Tad prozbori Elifaz Temanac i reče:</p><p class="stih1"> <span class="brojRetka" id="2">2</span>»Možeš li podnijeti da ti progovorim?</p><p class="stih2">Ali tko se može uzdržat’ od riječi!</p><p class="stih1"> <span class="brojRetka" id="3">3</span>Eto, mnoge ljude ti si poučio,</p><p class="stih2">okrijepio si iznemogle mišice;</p><p class="stih1"> <span class="brojRetka" id="4">4</span>riječju svojom klonule si pridizao,</p><p class="stih2">ojačavao si koljena klecava.</p><p class="stih1"> <span class="brojRetka" id="5">5</span>A kad tebe stiže, klonuo si duhom,</p><p class="stih2">na tebe kad pade, čitav si se smeo!</p><p class="stih1"> <span class="brojRetka" id="6">6</span>Zar pobožnost tvoja nadu ti ne daje,</p><p class="stih2">neporočnost tvoja životu ufanje?</p><p class="stih1"> <span class="brojRetka" id="7">7</span>Ta sjeti se: nevin – propade li kada?</p><p class="stih2">Kada su zatrti bili pravednici?</p><p class="stih1"> <span class="brojRetka" id="8">8</span>Iz iskustva zborim: nesrećom tko ore</p><p class="stih2">i nevolju sije, nju će i požeti.</p><p class="stih1"> <span class="brojRetka" id="9">9</span>Od daha Božjega oni pogibaju,</p><p class="stih2">na gnjevni mu disaj nestaju sa zemlje.</p><p class="stih1"> <span class="brojRetka" id="10">10</span>Rika lavlja, urlik leopardov</p><p class="stih2">krše se k’o zubi u lavića.</p><p class="stih1"> <span class="brojRetka" id="11">11</span>Lav ugiba jer mu nesta plijena,</p><p class="stih2">rasuli se mladi lavičini.</p><p class="stih1"> <span class="brojRetka" id="12">12</span>Tajna riječ se meni objavila,</p><p class="stih2">šapat njen je uho moje čulo.</p><p class="stih1"> <span class="brojRetka" id="13">13</span>Noću, kada snovi duh obuzmu</p><p class="stih2">i san dubok kad na ljude pada,</p><p class="stih1"> <span class="brojRetka" id="14">14</span>strah i trepet mene su svladali,</p><p class="stih2">kosti moje žestoko se stresle.</p><p class="stih1"> <span class="brojRetka" id="15">15</span>Dah mi neki preko lica prođe,</p><p class="stih2">digoše se dlake na mom tijelu.</p><p class="stih1"> <span class="brojRetka" id="16">16</span>Stajao je netko – lica mu ne poznah –</p><p class="stih2">ali likom bješe pred očima mojim.</p><p class="stih2">Posvuda tišina; uto začuh šapat:</p><p class="stih1"> <span class="brojRetka" id="17">17</span>‘Zar je smrtnik koji pred Bogom pravedan?</p><p class="stih2">Zar je čovjek čist pred svojim Stvoriteljem?</p><p class="stih1"> <span class="brojRetka" id="18">18</span>Ni slugama svojim više ne vjeruje,</p><p class="stih2">i anđele svoje za grijeh okrivljuje –</p><p class="stih1"> <span class="brojRetka" id="19">19</span>kako ne bi onda goste stanova glinenih</p><p class="stih2">kojima je temelj u prahu zemaljskom.</p><p class="stih2">Gle, kao moljce njih sveudilj satiru:</p><p class="stih1"> <span class="brojRetka" id="20">20</span>od jutra do mraka u prah pretvore,</p><p class="stih2">nestaju zasvagda – nitko i ne vidi.</p><p class="stih1"> <span class="brojRetka" id="21">21</span>Iščupan je kolčić njihova šatora,</p><p class="stih2">pogibaju skoro, mudrost ne spoznavši.’</p>