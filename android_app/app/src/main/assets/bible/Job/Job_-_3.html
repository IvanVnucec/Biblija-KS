<h2>II. DIJALOG</h2><h3>1. PRVI NIZ BESJEDA</h3><h4>Job proklinje dan kada se rodio</h4><p class="pocetakParagrafa"> <span class="brojRetka" id="1">1</span>Napokon otvori Job usta i prokle dan svoj;  <span class="brojRetka" id="2">2</span>poče svoju besjedu i reče:</p><p class="stih1"> <span class="brojRetka" id="3">3</span>»O, ne bilo dana kad sam se rodio</p><p class="stih2">i noći što javi: ‘Začeo se dječak!’</p><p class="stih1"> <span class="brojRetka" id="4">4</span>U crnu tminu dan taj nek’ se prometne!</p><p class="stih2">S visina se njega Bog ne spominjao,</p><p class="stih2">svjetlost sunčeva ne svijetlila mu više!</p><p class="stih1"> <span class="brojRetka" id="5">5</span>Mrak i sjena smrtna o nj se otimali,</p><p class="stih2">posvema ga tmina gusta prekrila,</p><p class="stih2">pomrčine dnevne stravom ga morile!</p><p class="stih1"> <span class="brojRetka" id="6">6</span>O, da bi ga tama svega presvojila,</p><p class="stih2">nek’ se ne dodaje danima godine,</p><p class="stih2">nek’ ne ulazi u brojenje mjeseci!</p><p class="stih1"> <span class="brojRetka" id="7">7</span>A noć ona bila žalosna dovijeka,</p><p class="stih2">ne čulo se u njoj radosno klicanje!</p><p class="stih1"> <span class="brojRetka" id="8">8</span>Prokleli je oni štono dan proklinju</p><p class="stih2">i Levijatana probudit’ su kadri!</p><p class="stih1"> <span class="brojRetka" id="9">9</span>Pomrčale zvijezde njezina svanuća,</p><p class="stih2">zaludu se ona vidjelu nadala,</p><p class="stih2">i zorinih vjeđa ne gledala nigda!</p><p class="stih1"> <span class="brojRetka" id="10">10</span>Što mi od utrobe ne zatvori vrata</p><p class="stih2">da sakrije muku od mojih očiju!</p><p class="stih1"> <span class="brojRetka" id="11">11</span>Što nisam mrtav od krila materina,</p><p class="stih2">što ne izdahnuh izlazeć’ iz utrobe?</p><p class="stih1"> <span class="brojRetka" id="12">12</span>Čemu su me dva koljena prihvatila</p><p class="stih2">i dojke dvije da me nejaka podoje?</p><p class="stih1"> <span class="brojRetka" id="13">13</span>U miru bih vječnom počivao sada,</p><p class="stih2">spavao bih, pokoj svoj bih uživao</p><p class="stih1"> <span class="brojRetka" id="14">14</span>s kraljevima i savjetnicima zemlje</p><p class="stih2">koji su sebi pogradili grobnice,</p><p class="stih1"> <span class="brojRetka" id="15">15</span>ili s knezovima, zlatom bogatima,</p><p class="stih2">što su kuće svoje srebrom napunili.</p><p class="stih1"> <span class="brojRetka" id="16">16</span>Ne bih bio – k’o nedonošče zakopano,</p><p class="stih2">k’o novorođenče što svjetla ne vidje.</p><p class="stih1"> <span class="brojRetka" id="17">17</span>Zlikovci se više ne obijeste ondje,</p><p class="stih2">iznemogli tamo nalaze počinka.</p><p class="stih1"> <span class="brojRetka" id="18">18</span>Sužnjeve na miru tamo ostavljaju:</p><p class="stih2">ne slušaju više poviku stražara.</p><p class="stih1"> <span class="brojRetka" id="19">19</span>Malen ondje leži zajedno s velikim,</p><p class="stih2">rob je slobodan od gospodara svoga.</p><p class="stih1"> <span class="brojRetka" id="20">20</span>Čemu darovati svjetlo nesretniku</p><p class="stih2">i život ljudima zagorčene duše</p><p class="stih1"> <span class="brojRetka" id="21">21</span>koji smrt ištu, a ona ne dolazi,</p><p class="stih2">i kao za blagom za njome kopaju?</p><p class="stih1"> <span class="brojRetka" id="22">22</span>Grobnom bi se humku oni radovali,</p><p class="stih2">klicali od sreće kad bi grob svoj našli.</p><p class="stih1"> <span class="brojRetka" id="23">23</span>Što će to čovjeku kom je put sakriven,</p><p class="stih2">koga je Bog sa svih strana zapriječio?</p><p class="stih1"> <span class="brojRetka" id="24">24</span>Zato videć’ hranu, uzdahnuti moram,</p><p class="stih2">k’o voda se moji razlijevaju krici.</p><p class="stih1"> <span class="brojRetka" id="25">25</span>Obistinjuje se moje strahovanje,</p><p class="stih2">snalazi me, evo, čega god se bojah.</p><p class="stih1"> <span class="brojRetka" id="26">26</span>Pokoja ni mira meni više nema,</p><p class="stih2">u mukama mojim nikad mi počinka.«</p>