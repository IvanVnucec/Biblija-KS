<h4>Pogođeni čovjek jedini zna svoju nevolju</h4><p class="pocetakParagrafa"> <span class="brojRetka" id="1">1</span>A Job progovori i reče:</p><p class="stih1"> <span class="brojRetka" id="2">2</span>»O, kad bi se jad moj izmjeriti mog’o,</p><p class="stih2">a nevolje moje stavit’ na tezulju!</p><p class="stih1"> <span class="brojRetka" id="3">3</span>Teže one jesu od sveg pijeska morskog,</p><p class="stih2">i stoga mi riječi zastraniti znaju.</p><p class="stih1"> <span class="brojRetka" id="4">4</span>Strijele Svesilnoga u mojem su mesu,</p><p class="stih2">ljuti otrov njihov ispija mi dušu,</p><p class="stih2">Božje se strahote oborile na me.</p><p class="stih1"> <span class="brojRetka" id="5">5</span>Ta, kraj svježe trave njače li magarac,</p><p class="stih2">mûče li goveče kraj punih jasala?</p><p class="stih1"> <span class="brojRetka" id="6">6</span>Zar hranu bljutavu jedemo bez soli?</p><p class="stih2">Zar kakove slasti ima u bjelancu?</p><p class="noviRedak"> </p><p class="stih1"> <span class="brojRetka" id="7">7</span>Al’ ono što mi se gadilo dotaći,</p><p class="stih2">to mi je sada sva hrana u bolesti.</p><p class="stih1"> <span class="brojRetka" id="8">8</span>O, da bi se molba moja uslišala,</p><p class="stih2">da mi Bog ispuni ono čem se nadam!</p><p class="stih1"> <span class="brojRetka" id="9">9</span>O, kada bi me Bog uništiti htio,</p><p class="stih2">kada bi mahnuo rukom da me satre!</p><p class="stih1"> <span class="brojRetka" id="10">10</span>Za mene bi prava utjeha to bila,</p><p class="stih2">klicati bih mog’o u mukama teškim</p><p class="stih2">što se ne protivljah odluci Svetoga.</p><p class="stih1"> <span class="brojRetka" id="11">11</span>Zar snage imam da mogu čekati?</p><p class="stih2">Radi kakve svrhe da ja duže živim?</p><p class="stih1"> <span class="brojRetka" id="12">12</span>Zar je snaga moja k’o snaga kamena,</p><p class="stih2">zar je tijelo moje od mjedi liveno?</p><p class="stih1"> <span class="brojRetka" id="13">13</span>Na što se u sebi osloniti mogu?</p><p class="stih2">Zar mi svaka pomoć nije uskraćena?</p><p class="stih1"> <span class="brojRetka" id="14">14</span>Tko odbija milost bližnjemu svojemu,</p><p class="stih2">prezreo je strah od Boga svesilnoga.</p><p class="noviRedak"> </p><p class="stih1"> <span class="brojRetka" id="15">15</span>Kao potok me iznevjeriše braća,</p><p class="stih2">kao bujice zimske svoje korito.</p><p class="stih1"> <span class="brojRetka" id="16">16</span>Od leda mutne vode im se nadimlju,</p><p class="stih2">bujaju od snijega što se topit’ stao;</p><p class="stih1"> <span class="brojRetka" id="17">17</span>al’ u doba sušno naskoro presahnu,</p><p class="stih2">od žege ishlape tada iz korita.</p><p class="stih1"> <span class="brojRetka" id="18">18</span>Karavane zbog njih skreću sa putova,</p><p class="stih2">u pustinju zađu i u njoj se gube.</p><p class="stih1"> <span class="brojRetka" id="19">19</span>Karavane temske očima ih traže,</p><p class="stih2">putnici iz Šebe nadaju se njima.</p><p class="stih1"> <span class="brojRetka" id="20">20</span>A kad do njih dođu, nađu se u čudu,</p><p class="stih2">jer su se u nadi svojoj prevarili.</p><p class="stih1"> <span class="brojRetka" id="21">21</span>U ovom ste času i vi meni takvi:</p><p class="stih2">vidjeste strahotu pa se preplašiste.</p><p class="stih1"> <span class="brojRetka" id="22">22</span>Rekoh li vam možda: ‘Darujte mi štogod,</p><p class="stih2">poklonite nešto od svojega blaga;</p><p class="stih1"> <span class="brojRetka" id="23">23</span>iz šake dušmanske izbavite mene,</p><p class="stih2">oslobodite me silnikova jarma?’</p><p class="stih1"> <span class="brojRetka" id="24">24</span>Vi me poučite, pa ću ušutjeti,</p><p class="stih2">u čem je moj prijestup, pokažite meni.</p><p class="stih1"> <span class="brojRetka" id="25">25</span>O, kako su snažne besjede iskrene!</p><p class="stih2">Al’ kamo to vaši smjeraju prijekori?</p><p class="stih1"> <span class="brojRetka" id="26">26</span>Mislite li možda prekoriti riječi?</p><p class="stih2">Ta u vjetar ide govor očajnikov!</p><p class="stih1"> <span class="brojRetka" id="27">27</span>Nad sirotom kocku zar biste bacali</p><p class="stih2">i sa prijateljem trgovali svojim?</p><p class="stih1"> <span class="brojRetka" id="28">28</span>U oči me sada dobro pogledajte,</p><p class="stih2">paz’te neću li vam slagati u lice.</p><p class="stih1"> <span class="brojRetka" id="29">29</span>Povucite riječ! Kakve li nepravde!</p><p class="stih2">Povucite riječ, neporočan ja sam!</p><p class="stih1"> <span class="brojRetka" id="30">30</span>Zar pakosti ima na usnama mojim?</p><p class="stih2">Zar nesreću svaku okusio nisam?</p><p class="noviRedak"> </p>