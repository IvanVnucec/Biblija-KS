<h4>Posljednji Jobov odgovor</h4><p class="pocetakParagrafa"> <span class="brojRetka" id="1">1</span>A Job ovako odgovori Jahvi:</p><p class="stih1"> <span class="brojRetka" id="2">2</span>»Ja znadem, moć je tvoja bezgranična:</p><p class="stih2">što god naumiš, to izvesti možeš.</p><p class="stih1"> <span class="brojRetka" id="3">3</span>Tko je taj koji riječima bezumnim</p><p class="stih2">zamračuje božanski promisao?</p><p class="stih2">Govorah stoga, ali ne razumjeh,</p><p class="stih2">o čudesima meni neshvatljivim.</p><p class="stih1"> <span class="brojRetka" id="4">4</span>O, poslušaj me, pusti me da zborim:</p><p class="stih2">ja ću te pitat’, a ti me pouči.</p><p class="stih1"> <span class="brojRetka" id="5">5</span>Po čuvenju tek poznavah te dosad,</p><p class="stih2">ali sada te oči moje vidješe.</p><p class="stih1"> <span class="brojRetka" id="6">6</span>Sve riječi svoje zato ja poričem</p><p class="stih2">i kajem se u prahu i pepelu.«</p><p class="noviRedak"> <h2>V. ZAGLAVAK</h2><h4>Jahve kori tri mudraca</h4><p class="pocetakParagrafa"> <span class="brojRetka" id="7">7</span>Kada Jahve izgovori Jobu te riječi, reče on Elifazu Temancu: »Ti i tvoja dva prijatelja raspalili ste gnjev moj jer niste o meni onako pravo govorili kao moj sluga Job.  <span class="brojRetka" id="8">8</span>Zato uzmite sada sedam junaca i sedam ovnova i pođite k mome sluzi Jobu, pa prinesite za sebe paljenicu, a sluga moj Job molit će se za vas. Imat ću obzira prema njemu i neću vam učiniti ništa nažao zato što niste o meni onako pravo govorili kao moj sluga Job.«</p><p class="pocetakParagrafa"> <span class="brojRetka" id="9">9</span>Tada odoše Elifaz iz Temana, Bildad iz Šuaha i Sofar iz Naama i učiniše kako im je Jahve zapovjedio. I Jahve se obazre na Joba.</p><p class="noviRedak"> <h4>Jahve vraća Jobu sreću </h4><p class="pocetakParagrafa"> <span class="brojRetka" id="10">10</span>I Jahve vrati Joba u prijašnje stanje jer se založio za svoje prijatelje, pa mu još udvostruči ono što je posjedovao.  <span class="brojRetka" id="11">11</span>Tad se vratiše Jobu sva njegova braća, i sve njegove sestre, i svi prijašnji znanci te su jeli s njim kruh u njegovoj kući, žaleći ga i tješeći zbog svih nevolja što ih Jahve bijaše na nj poslao. Svaki mu darova po jedan srebrnik i po jedan zlatan prsten.  <span class="brojRetka" id="12">12</span>Jahve blagoslovi novo Jobovo stanje još više negoli prijašnje. Blago mu je brojilo četrnaest tisuća ovaca, šest tisuća deva, tisuću jarmova volova i tisuću magarica.  <span class="brojRetka" id="13">13</span>Imao je sedam sinova i tri kćeri.  <span class="brojRetka" id="14">14</span>Prvoj nadjenu ime Jemima, drugoj Kasija, a trećoj Keren-Hapuk.  <span class="brojRetka" id="15">15</span>U svem onom kraju ne bijaše žena tako lijepih kao Jobove kćeri. I otac im dade jednaku baštinu kao i njihovoj braći.</p><p class="pocetakParagrafa"> <span class="brojRetka" id="16">16</span>Poslije toga Job doživje dob od sto četrdeset godina i vidje djecu svoju i djecu svoje djece do četvrtog koljena.  <span class="brojRetka" id="17">17</span>Potom umrije Job, star, nauživši se života.</p></p></p>