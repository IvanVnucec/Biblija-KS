<h4>Pravi smisao Jobovih patnja</h4><p class="pocetakParagrafa"> <span class="brojRetka" id="1">1</span>Elihu nastavi i reče:</p><p class="stih1"> <span class="brojRetka" id="2">2</span>»Strpi se malo, pa ću te poučit’,</p><p class="stih2">jer još nisam sve rekao za Boga.</p><p class="stih1"> <span class="brojRetka" id="3">3</span>Izdaleka ću svoje iznijet’ znanje</p><p class="stih2">da Stvoritelja svojega opravdam.</p><p class="stih1"> <span class="brojRetka" id="4">4</span>Zaista, za laž ne znaju mi riječi,</p><p class="stih2">uza te je čovjek znanjem savršen.</p><p class="stih1"> <span class="brojRetka" id="5">5</span>Gle, Bog je silan, ali ne prezire,</p><p class="stih2">silan je snagom razuma svojega.</p><p class="stih1"> <span class="brojRetka" id="6">6</span>Opakome on živjeti ne daje,</p><p class="stih2">nevoljnicima pravicu pribavlja.</p><p class="stih1"> <span class="brojRetka" id="7">7</span>S pravednikâ on očiju ne skida,</p><p class="stih2">na prijestolje ih diže uz kraljeve</p><p class="stih2">da bi dovijeka bili uzvišeni.</p><p class="stih1"> <span class="brojRetka" id="8">8</span>Ako su negvam’ oni okovani</p><p class="stih2">i užetima nevolje sputani,</p><p class="stih1"> <span class="brojRetka" id="9">9</span>djela njihova on im napominje,</p><p class="stih2">kazuje im grijeh njine oholosti.</p><p class="stih1"> <span class="brojRetka" id="10">10</span>Tad im otvara uho k opomeni</p><p class="stih2">i poziva ih da se zla okane.</p><p class="stih1"> <span class="brojRetka" id="11">11</span>Poslušaju li te mu se pokore,</p><p class="stih2">dani im završavaju u sreći,</p><p class="stih2">u užicima godine njihove.</p><p class="stih1"> <span class="brojRetka" id="12">12</span>Ne slušaju li, od koplja umiru,</p><p class="stih2">zaglave, sami ne znajući kako.</p><p class="stih1"> <span class="brojRetka" id="13">13</span>A srca opaka mržnju njeguju,</p><p class="stih2">ne ištu pomoć kad ih on okuje;</p><p class="stih1"> <span class="brojRetka" id="14">14</span>u cvatu svoga dječaštva umiru</p><p class="stih2">i venu poput hramskih milosnika.</p><p class="stih1"> <span class="brojRetka" id="15">15</span>Nevoljnog on bijedom njegovom spašava</p><p class="stih2">i u nesreći otvara mu oči:</p><p class="stih1"> <span class="brojRetka" id="16">16</span>izbavit će te iz ždrijela tjeskobe</p><p class="stih2">k prostranstvima bezgraničnim izvesti,</p><p class="stih2">k prepunu stolu mesa pretiloga.</p><p class="stih1"> <span class="brojRetka" id="17">17</span>Ako sudio nisi opakima,</p><p class="stih2">ako si pravo krnjio siroti,</p><p class="stih1"> <span class="brojRetka" id="18">18</span>nek’ te obilje odsad ne zavede</p><p class="stih2">i nek’ te dar prebogat ne iskvari.</p><p class="stih1"> <span class="brojRetka" id="19">19</span>Nek’ ti je gavan k’o čovjek bez zlata,</p><p class="stih2">a čovjek jake ruke poput slaba.</p><p class="stih1"> <span class="brojRetka" id="20">20</span>Ne goni one koji su ti tuđi</p><p class="stih2">da rodbinu na njino mjesto staviš.</p><p class="stih1"> <span class="brojRetka" id="21">21</span>Pazi se da u nepravdu ne skreneš,</p><p class="stih2">jer zbog nje snađe tebe iskušenje.«</p><h4>Himna svemogućoj Mudrosti</h4><p class="stih1"> <span class="brojRetka" id="22">22</span>»Gle, uzvišen je Bog u svojoj snazi!</p><p class="stih2">Zar učitelja ima poput njega?</p><p class="stih1"> <span class="brojRetka" id="23">23</span>Tko je njemu put njegov odredio?</p><p class="stih2">Tko će mu reći: ‘Radio si krivo’?</p><p class="stih1"> <span class="brojRetka" id="24">24</span>Spomeni se veličati mu djelo</p><p class="stih2">što ga pjesmama ljudi opjevaše.</p><p class="stih1"> <span class="brojRetka" id="25">25</span>S udivljenjem svijet čitav ga promatra,</p><p class="stih2">divi se čovjek, pa ma izdaleka.</p><p class="stih1"> <span class="brojRetka" id="26">26</span>Veći je Bog no što pojmit’ možemo,</p><p class="stih2">nedokučiv je broj ljeta njegovih!</p><p class="stih1"> <span class="brojRetka" id="27">27</span>U visini on skuplja kapi vode</p><p class="stih2">te dažd u paru i maglu pretvara.</p><p class="stih1"> <span class="brojRetka" id="28">28</span>Pljuskovi tada pljušte iz oblaka,</p><p class="stih2">po mnoštvu ljudskom dažde obilato.</p><p class="stih1"> <span class="brojRetka" id="31">31</span>Pomoću njih on podiže narode,</p><p class="stih2">u izobilju hranom ih dariva.</p><p class="stih1"> <span class="brojRetka" id="29">29</span>Tko li će shvatit’ širenje oblaka,</p><p class="stih2">tutnjavu strašnu njegovih šatora?</p><p class="stih1"> <span class="brojRetka" id="30">30</span>Gle, on nad sobom razastire svjetlost</p><p class="stih2">i dno morsko on vodama pokriva.</p><p class="stih1"> <span class="brojRetka" id="32">32</span>On munju drži objema rukama</p><p class="stih2">i kazuje joj kamo će zgoditi.</p><p class="stih1"> <span class="brojRetka" id="33">33</span>Glasom gromovnim sebe navješćuje,</p><p class="stih2">stiže s gnjevom da zgromi opačinu.</p><p class="noviRedak"> </p>