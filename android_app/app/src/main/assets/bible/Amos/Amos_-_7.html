<h2>III. VIĐENJA</h2><h4>Prvo viđenje: skakavci</h4><p class="pocetakParagrafa"> <span class="brojRetka" id="1">1</span>Evo što mi pokaza Jahve Gospod: </p><p class="stih2">gle, sazda skakavce</p><p class="stih1">kad otava poče nicati,</p><p class="stih2">otava nakon kraljevske kosidbe.</p><p class="stih1"> <span class="brojRetka" id="2">2</span>Kad izjedoše sav zemaljski usjev, rekoh:</p><p class="stih2">»Jahve Gospode, oprosti, molim te!</p><p class="stih2">Kako će Jakov preživjeti onako malen?«</p><p class="stih1"> <span class="brojRetka" id="3">3</span>I Jahve se stoga pokaja:</p><p class="stih2">»Neće biti«, reče Jahve.</p><h4>Drugo viđenje: suša</h4><p class="stih1"> <span class="brojRetka" id="4">4</span>Evo što mi pokaza Jahve Gospod:</p><p class="stih2">gle, Jahve Gospod pozva oganj da kažnjava;</p><p class="stih1">već proždrije veliki bezdan</p><p class="stih2">i upravo poče gutati polje.</p><p class="stih1"> <span class="brojRetka" id="5">5</span>A ja ću: »Stani, Jahve Gospode, molim te!</p><p class="stih2">Kako će Jakov preživjeti onako malen?«</p><p class="stih1"> <span class="brojRetka" id="6">6</span>I Jahve se stog pokaja:</p><p class="stih2">»Ni ovoga neće biti«, reče Jahve Gospod.</p><h4>Treće viđenje: visak</h4><p class="stih1"> <span class="brojRetka" id="7">7</span>Evo što mi Jahve Gospod pokaza:</p><p class="stih2">gle, čovjek stoji na zidu,</p><p class="stih2">u ruci mu visak.</p><p class="stih1"> <span class="brojRetka" id="8">8</span>»Što vidiš, Amose?« – upita me Jahve.</p><p class="stih2">»Visak«, rekoh.</p><p class="stih1">Tada Gospod reče:</p><p class="stih1">»Evo, izmjerit ću viskom svoj narod izraelski;</p><p class="stih2">neću ga više štedjeti.</p><p class="stih1"> <span class="brojRetka" id="9">9</span>Razorit će se uzvišice Izakove,</p><p class="stih2">opustjeti svetišta izraelska,</p><p class="stih2">i s mačem ću ustati na kuću Jeroboamovu.«</p><p class="pocetakParagrafa"> <span class="brojRetka" id="10">10</span>Amasja, svećenik betelski, poruči izraelskom kralju Jeroboamu: »Amos se urotio protiv tebe usred doma Izraelova; zemlja ne može više podnijeti njegovih riječi.  <span class="brojRetka" id="11">11</span>Jer ovako on govori: ‘Jeroboam će poginuti od mača, a Izrael će iz svoje zemlje u izgnanstvo.’«  <span class="brojRetka" id="12">12</span>Amasja reče Amosu: »Odlazi, vidioče! Bježi u zemlju Judinu, ondje jedi kruh i ondje prorokuj!  <span class="brojRetka" id="13">13</span>Ali u Betelu da više nisi prorokovao, jer ovo je kraljevsko svetište, kraljevski hram.«  <span class="brojRetka" id="14">14</span>»Nisam bio prorok ni proročki sin« – odgovori Amos Amasji – »bio sam stočar i gajio sam divlje smokve:  <span class="brojRetka" id="15">15</span>ali me Jahve uze od stada i Jahve mi reče: ‘Idi, prorokuj mojemu narodu Izraelu.’  <span class="brojRetka" id="16">16</span>Sada čuj riječ Jahvinu. Ti veliš:</p><p class="stih1">‘Ne prorokuj protiv Izraela,</p><p class="stih2">ne proriči protiv doma Izakova.’</p><p class="stih1"> <span class="brojRetka" id="17">17</span>Zato ovako govori Jahve:</p><p class="stih2">‘Tvoja će žena bludničit’ po gradu,</p><p class="stih1">sinovi tvoji i kćeri od mača će pasti,</p><p class="stih2">tvoja će se zemlja užetom razdijeliti,</p><p class="stih1">a ti ćeš umrijeti na nečistu tlu,</p><p class="stih2">i Izrael će otići u izgnanstvo iz svoje zemlje.’«</p>