<h4>Tužaljka nad Izraelom</h4><p class="pocetakParagrafa"> <span class="brojRetka" id="1">1</span>Počujte ovu riječ što je iznosim</p><p class="stih2">protiv vas,</p><p class="stih2">naricaljku, dome Izraelov:</p><p class="stih1"> <span class="brojRetka" id="2">2</span>Pade i više neće ustati</p><p class="stih2">djevica izraelska.</p><p class="stih1">Na tlu svojem ona leži,</p><p class="stih2">nikog da je digne.</p><p class="stih1"> <span class="brojRetka" id="3">3</span>Jer ovako govori Jahve Gospod</p><p class="stih2">domu Izraelovu:</p><p class="stih1">u gradu iz kojeg izlažaše tisuća,</p><p class="stih2">ostat će stotina,</p><p class="stih1">iz kojeg izlažaše stotina,</p><p class="stih2">ostat će ih deset.</p><h4>Bez obraćenja nema spasenja</h4><p class="stih1"> <span class="brojRetka" id="4">4</span>Jer ovako govori Jahve domu Izraelovu:</p><p class="stih2">»Tražite i živjet ćete.</p><p class="stih1"> <span class="brojRetka" id="5">5</span>Ne tražite Betela,</p><p class="stih2">ne idite u Gilgal,</p><p class="stih2">ne putujte u Beer Šebu,</p><p class="stih1">jer će Gilgal bit’ odveden u izgnanstvo,</p><p class="stih2">a Betel će se prometnuti u ništa.</p><p class="stih1"> <span class="brojRetka" id="6">6</span>Tražite Jahvu i živjet ćete,</p><p class="stih2">il’ će k’o oganj zahvatiti kuću Josipovu</p><p class="stih2">i sažeć’ je, a u Betelu nikog da plamen ugasi.«</p><h4>Prijetnje</h4><p class="stih1"> <span class="brojRetka" id="7">7</span>Jao onima koji pravdu pretvaraju u pelin,</p><p class="stih2">u prah bacaju poštenje!</p><p class="noviRedak"> </p><p class="stih1"> <span class="brojRetka" id="8">8</span>On napravi Vlašiće i Štapce,</p><p class="stih2">on obrće mrak u zoru,</p><p class="stih2">a dan u najglušu noć.</p><p class="stih1">On saziva morske vode</p><p class="stih2">i valja ih preko lica zemlje.</p><p class="stih2">Jahve mu je ime.</p><p class="stih1"> <span class="brojRetka" id="9">9</span>Nenadano šalje pustoš na tvrđavu</p><p class="stih2">i utvrdi propast nosi.</p><p class="noviRedak"> </p><p class="stih1"> <span class="brojRetka" id="10">10</span>Mrze čovjeka što na vratima pravdu dijeli</p><p class="stih2">i grde onog što zbori pošteno.</p><p class="stih1"> <span class="brojRetka" id="11">11</span>Stoga, jer gazite siromaha,</p><p class="stih2">dižući od njega porez u žitu –</p><p class="stih1">u kućama što ih sazdaste od tesanika</p><p class="stih2">nikad živjet’ nećete;</p><p class="stih1">iz ljupkih vinograda što ih posadiste</p><p class="stih2">nikad nećete piti vina.</p><p class="stih1"> <span class="brojRetka" id="12">12</span>Jer znam mnoge vaše zločine,</p><p class="stih2">i vaše grijehe pregoleme:</p><p class="stih1">tlačite pravednika i primate mito,</p><p class="stih2">odbijajuć’ siromaha na gradskim vratima.</p><p class="noviRedak"> </p><p class="stih1"> <span class="brojRetka" id="13">13</span>Mudrac šuti u ovo vrijeme,</p><p class="stih2">jer vremena su tako zla.</p><h4>Poticaj</h4><p class="stih1"> <span class="brojRetka" id="14">14</span>Tražite dobro, a ne zlo, da biste živjeli,</p><p class="stih1">i da Jahve, Bog nad vojskama, odista s vama bude</p><p class="stih2">kao što velite da jest.</p><p class="stih1"> <span class="brojRetka" id="15">15</span>Mrzite zlo, ljubite dobro,</p><p class="stih2">držite pravicu na gradskim vratima,</p><p class="stih1">pa će se možda Jahve, Bog nad vojskama,</p><p class="stih2">smilovat’ ostatku Josipovu.</p><h4>Skora kazna</h4><p class="stih1"> <span class="brojRetka" id="16">16</span>Stog ovako govori Jahve,</p><p class="stih2">Bog nad vojskama, Gospod:</p><p class="stih1">»Na svakom će trgu biti kuknjava,</p><p class="stih2">po svim će ulicama zapomagati: ‘Jao! Jao!’</p><p class="stih1">Težake će sazvat’ da jauču,</p><p class="stih2">narikače da nariču,</p><p class="stih1"> <span class="brojRetka" id="17">17</span>bit će jauk u svakom vinogradu,</p><p class="stih2">jer ću proći posred tebe« –</p><p class="stih2">veli Jahve.</p><h4>Dan Jahvin</h4><p class="stih1"> <span class="brojRetka" id="18">18</span>»Jao vama što žudite za danom Jahvinim!</p><p class="stih1">Što će vam biti dan Jahvin?</p><p class="stih2">Tama, a ne svjetlost.</p><p class="stih1"> <span class="brojRetka" id="19">19</span>Bit će vam k’o onom što uteče lavljim raljama,</p><p class="stih2">a sretne ga medvjed;</p><p class="stih1">koji uđe u kuću i stavi ruku na zid,</p><p class="stih2">a ujede ga zmija.</p><p class="stih1"> <span class="brojRetka" id="20">20</span>Neće li dan Jahvin biti tama, a ne svjetlost?</p><p class="stih2">Mrklina, a ne sunčan sjaj?«</p><h4>Protiv izvanjskoga bogoštovlja</h4><p class="stih1"> <span class="brojRetka" id="21">21</span>»Mrzim i prezirem vaše blagdane</p><p class="stih2">i nisu mi mile vaše svečanosti.</p><p class="stih1"> <span class="brojRetka" id="22">22</span>Paljenice kad mi prinosite,</p><p class="stih2">prinosnice mi vaše nisu mile,</p><p class="stih2">na pričesnice se od ugojenih telaca vaših i ne osvrćem.</p><p class="stih1"> <span class="brojRetka" id="23">23</span>Uklonite od mene dreku svojih pjesama,</p><p class="stih2">neću da slušam zvuke vaših harfa.</p><p class="stih1"> <span class="brojRetka" id="24">24</span>Pravda nek’ poteče kao voda</p><p class="stih2">i pravica k’o bujica silna.</p><p class="stih1"> <span class="brojRetka" id="25">25</span>Prinosiste li mi žrtve i prinos u pustinji</p><p class="stih2">četrdeset godina, dome Izraelov?</p><p class="stih1"> <span class="brojRetka" id="26">26</span>Nosit ćete Sikuta, svoga kralja,</p><p class="stih2">i Kevana, boga svoga,</p><p class="stih2">likove što ih sebi napraviste,</p><p class="stih1"> <span class="brojRetka" id="27">27</span>dok vas budem odvodio onkraj Damaska«,</p><p class="stih2">govori Jahve –</p><p class="stih2">Bog nad vojskama njemu je ime.</p>