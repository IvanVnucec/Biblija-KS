<h4>Protiv bezbrižnih vođa</h4><p class="pocetakParagrafa"> <span class="brojRetka" id="1">1</span>Jao bezbrižnima na Sionu</p><p class="stih2">i spokojnima</p><p class="stih2">na samarijskoj gori,</p><p class="stih1">nazvanima »prvina narodâ«,</p><p class="stih2">kojima se obraća dom Izraelov.</p><p class="stih1"> <span class="brojRetka" id="2">2</span>Krenite u Kalnu i vidite,</p><p class="stih2">idite odande u Veliki Hamat,</p><p class="stih2">siđite u Gat filistejski.</p><p class="stih1">Jeste li bolji od tih kraljevstava?</p><p class="stih2">Je li im područje veće od vašega?</p><p class="stih1"> <span class="brojRetka" id="3">3</span>Mislite: daleko je kobni dan,</p><p class="stih2">a primičete vlast nasilja.</p><p class="stih1"> <span class="brojRetka" id="4">4</span>Ležeći na bjelokosnim posteljama,</p><p class="stih2">na počivaljkama izvaljeni,</p><p class="stih1">jedu janjad iz stada</p><p class="stih2">i telad iz staje;</p><p class="stih1"> <span class="brojRetka" id="5">5</span>deru se uza zvuk harfe,</p><p class="stih2">izumljuju glazbala k’o David,</p><p class="stih1"> <span class="brojRetka" id="6">6</span>piju vino iz vrčeva</p><p class="stih2">i mažu se najfinijim uljem,</p><p class="stih2">al’ za slom Josipov ne mare.</p><p class="stih1"> <span class="brojRetka" id="7">7</span>Stog će prvi sad biti prognani;</p><p class="stih2">umuknut će veselje raskošnika.</p><h4>Kazna će biti strašna</h4><p class="stih1"> <span class="brojRetka" id="8">8</span>Zakle se Gospod Jahve samim sobom</p><p class="stih2">– riječ je Jahve, Boga nad vojskama:</p><p class="stih1">»Gnušam se oholosti Jakovljeve</p><p class="stih2">i mrzim dvorce njegove,</p><p class="stih2">predat ću grad i sve u njemu.«</p><p class="noviRedak"> </p><p class="stih1"> <span class="brojRetka" id="9">9</span>Ako i deset ljudi ostane u jednoj kući,</p><p class="stih2">umrijet će.</p><p class="stih1"> <span class="brojRetka" id="10">10</span>Rođak će i spaljivač prionuti</p><p class="stih2">da iznesu kosti iz kuće;</p><p class="stih1">ako bi tko upitao onog u kutu kuće:</p><p class="stih2">»Je li još tko ostao s tobom?«</p><p class="stih1">on će odvratiti: »Ne! Pst!</p><p class="stih2">Jahvino se ime ne smije spomenuti.«</p><p class="stih1"> <span class="brojRetka" id="11">11</span>Jer, gle, Jahve zapovjedi,</p><p class="stih2">i velika se kuća ruši u komade,</p><p class="stih2">mala se kuća ori u komadiće.</p><p class="stih1"> <span class="brojRetka" id="12">12</span>Jure li konji po litici,</p><p class="stih2">ore li se more volovima,</p><p class="stih1">da vi pretvarate pravdu u otrov</p><p class="stih2">a plod pravednosti u pelin?</p><p class="stih1"> <span class="brojRetka" id="13">13</span>Vi se radujete Lo Dabaru </p><p class="stih2">kad velite: »Nismo li svojom snagom</p><p class="stih2">zauzeli Karnajim?«</p><p class="stih1"> <span class="brojRetka" id="14">14</span>»Ha, evo, dome Izraelov, dižem na te«</p><p class="stih2">– riječ je Jahve, Boga nad vojskama –</p><p class="stih2">»narod što će vas tlačiti</p><p class="stih1">od Ulaza hamatskoga</p><p class="stih2">do Pustinjskog potoka.«</p>