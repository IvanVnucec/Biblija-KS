<h4>Četvrto viđenje: kotarica zrela ploda</h4><p class="pocetakParagrafa"> <span class="brojRetka" id="1">1</span>Evo što mi pokaza Jahve Gospod:</p><p class="stih2">gle, kotarica zrela ploda:</p><p class="stih1"> <span class="brojRetka" id="2">2</span>»Što vidiš, Amose?« – upita me.</p><p class="stih2">»Kotaricu zrela ploda«, rekoh.</p><p class="stih1">Tada mi Jahve reče:</p><p class="stih2">»Moj narod izraelski dozreo je za propast;</p><p class="stih2">neću ga više štedjeti.</p><p class="stih1"> <span class="brojRetka" id="3">3</span>I hramske će pjevačice jaukati toga dana«</p><p class="stih2">– riječ je Jahve Gospoda –</p><p class="stih1">»bit će mnoštvo trupla,</p><p class="stih2">svuda će se bacati.«</p><h4>Protiv varalica i pljačkaša</h4><p class="stih1"> <span class="brojRetka" id="4">4</span>Slušajte ovo, vi što gazite potrebnika</p><p class="stih2">i satirete uboge u zemlji!</p><p class="stih1"> <span class="brojRetka" id="5">5</span>Kažete: »Kad li će mlađak proći,</p><p class="stih2">da prodamo žito,</p><p class="stih2">i subota, da tržimo pšenicu.</p><p class="stih1">Smanjujuć’ efu, povećavajući šekel,</p><p class="stih2">da varamo krivim mjerama:</p><p class="stih1"> <span class="brojRetka" id="6">6</span>da kupimo siromaha za novac,</p><p class="stih2">potrebita za sandale,</p><p class="stih2">i da prodajemo otražak od žita.«</p><p class="stih1"> <span class="brojRetka" id="7">7</span>Zakle se Jahve ponosom Jakovljevim:</p><p class="stih2">»Dovijeka neću zaboraviti nijednoga vašeg djela.«</p><p class="stih1"> <span class="brojRetka" id="8">8</span>Neće l’ se od toga zemlja potresti,</p><p class="stih2">protužiti svi njeni stanovnici,</p><p class="stih1">neće li se sva podići kao Nil,</p><p class="stih2">spustiti kao rijeka egipatska?</p><h4>Navještaj tajnovite kazne: tame i žalosti</h4><p class="stih1"> <span class="brojRetka" id="9">9</span>»Toga ću dana« – riječ je Jahve Gospoda –</p><p class="stih2">»učiniti da sunce zapadne u podne,</p><p class="stih2">i pomračit ću zemlju u po bijela dana.</p><p class="stih1"> <span class="brojRetka" id="10">10</span>Okrenut ću svetkovine vaše u kuknjavu</p><p class="stih2">i sve vaše pjevanje u tužaljku;</p><p class="stih1">obući ću u kostrijet svako bedro,</p><p class="stih2">oćelavit ću svaku glavu.</p><p class="stih1">Bit će kao kad se tuži za jedincem,</p><p class="stih2">i što ostane, bit će kao dan gorčine.«</p><h4>Glad i žeđ za riječju Božjom</h4><p class="stih1"> <span class="brojRetka" id="11">11</span>»Evo, dani dolaze« – riječ je Jahve Gospoda –</p><p class="stih2">»kad ću poslati glad na zemlju,</p><p class="stih1">ne glad kruha ni žeđ vode,</p><p class="stih2">već slušanja riječi Jahvine.</p><p class="stih1"> <span class="brojRetka" id="12">12</span>Tumarat će od mora do mora,</p><p class="stih2">od sjevera do istoka potucati se</p><p class="stih2">ištući riječ Jahvinu, ali je neće naći.«</p><h4>Novi navještaj kazne</h4><p class="stih1"> <span class="brojRetka" id="13">13</span>»U onaj će dan obamirati od žeđi</p><p class="stih2">lijepe djevojke i mladići.</p><p class="stih1"> <span class="brojRetka" id="14">14</span>Koji se kunu Grijehom samarijskim</p><p class="stih2">i zaklinju se: ‘Tako živ bio bog tvoj, Dane!’</p><p class="stih1">i: ‘Tako živ bio Ljubimac tvoj, Beer Šebo!’</p><p class="stih2">oni će pasti i nikad ustati neće.«</p>