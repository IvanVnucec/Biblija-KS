<h4>Petar zatvoren i čudesno oslobođen</h4><p class="pocetakParagrafa"> <span class="brojRetka" id="1">1</span>U to vrijeme uze Herod zlostavljati neke od Crkve.  <span class="brojRetka" id="2">2</span>Mačem pogubi Jakova, brata Ivanova.  <span class="brojRetka" id="3">3</span>Kad vidje da je to drago Židovima, uhvati i Petra (bijahu upravo Dani beskvasnih kruhova).  <span class="brojRetka" id="4">4</span>Uhiti ga, baci u tamnicu i dade da ga čuvaju četiri vojničke četverostraže, nakanivši izvesti ga nakon Pashe pred narod.  <span class="brojRetka" id="5">5</span>Petra su dakle čuvali u tamnici, a Crkva se svesrdno moljaše Bogu za njega.</p><p class="pocetakParagrafa"> <span class="brojRetka" id="6">6</span>One noći kad ga je Herod kanio privesti, spavao je Petar između dva vojnika, okovan dvojim verigama, a stražari pred vratima čuvahu stražu.  <span class="brojRetka" id="7">7</span>Kad eto: pojavi se anđeo Gospodnji te svjetlost obasja ćeliju. Anđeo udari Petra u rebra, probudi ga i reče: »Ustaj brzo!« I spadoše mu verige s ruku.  <span class="brojRetka" id="8">8</span>Anđeo mu reče: »Opaši se i priveži obuću!« On učini tako. Onda će mu anđeo: »Zaogrni se i hajde za mnom!«  <span class="brojRetka" id="9">9</span>Petar izađe, pođe za njim, a nije znao da je zbilja što se događa po anđelu: činilo mu se da gleda viđenje.  <span class="brojRetka" id="10">10</span>Prošavši prvu stražu, i drugu, dođoše do željeznih vrata koja vode u grad. Ona im se sama otvore te oni izađu, prođu jednu ulicu, a onda anđeo odjednom odstupi od njega.  <span class="brojRetka" id="11">11</span>Petar pak, došavši k sebi, reče: »Sad uistinu znam da je Gospodin poslao anđela svoga i izbavio me iz Herodove ruke i od svega što je očekivao židovski narod.«</p><p class="pocetakParagrafa"> <span class="brojRetka" id="12">12</span>Kad je to uočio, zaputi se kući Marije, majke Ivana nazvanog Marko. Ondje se mnogi bijahu sabrali i molili.  <span class="brojRetka" id="13">13</span>Kad Petar pokuca na dvorišna vrata, dođe prisluhnuti sluškinja imenom Ruža.  <span class="brojRetka" id="14">14</span>Kad prepozna Petrov glas, od radosti i ne otvori vrata, nego utrča i javi da je Petar pred vratima.</p><p class="pocetakParagrafa"> <span class="brojRetka" id="15">15</span>Oni joj rekoše: »Mahnitaš!« Ali je ona uporno tvrdila da je tako. Nato će oni: »Bit će njegov anđeo!«  <span class="brojRetka" id="16">16</span>Petar nastavi kucati. Kad napokon otvoriše i ugledaše ga, ostadoše izvan sebe.  <span class="brojRetka" id="17">17</span>On im rukom mahnu neka šute pa im pripovjedi kako ga Gospodin izvede iz tamnice te dometnu: »Javite to Jakovu i braći!« Onda izađe i ode u drugo mjesto.</p><p class="pocetakParagrafa"> <span class="brojRetka" id="18">18</span>Kad se razdani, nasta među vojnicima uzbuna nemalena što li se s Petrom dogodilo.  <span class="brojRetka" id="19">19</span>Herod ga stade tražiti, a kad ga ne nađe, sasluša stražare i naredi da se smaknu. Onda siđe iz Judeje u Cezareju i ondje osta.</p><p class="noviRedak"> <h4>Smrt Heroda Agripe</h4><p class="pocetakParagrafa"> <span class="brojRetka" id="20">20</span>A bio je u žestoku sukobu s Tircima i Sidoncima. Oni zajednički dođoše k njemu i pošto pridobiše kraljevskoga komornika Blasta, zaiskaše mir, jer je njihova zemlja dobivala živež od kraljeve.  <span class="brojRetka" id="21">21</span>U određeni dan sjede Herod odjeven u kraljevsko ruho na prijestol i stade im govoriti.  <span class="brojRetka" id="22">22</span>Narod izvikivaše: »Božji glas, a ne ljudski!«  <span class="brojRetka" id="23">23</span>Umah ga, zbog toga što ne dade slavu Bogu, udari anđeo Gospodnji te on rascrvotočen izdahnu.</p><p class="noviRedak"> <h4>Barnaba i Savao opet u Antiohiji</h4><p class="pocetakParagrafa"> <span class="brojRetka" id="24">24</span>Riječ je pak Božja rasla i širila se.  <span class="brojRetka" id="25">25</span>Barnaba i Savao, pošto obaviše služenje u Jeruzalemu, vratiše se uzevši sa sobom Ivana zvanog Marko.</p></p></p>