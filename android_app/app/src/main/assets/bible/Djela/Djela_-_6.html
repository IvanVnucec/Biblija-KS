<h2>II. PRVE MISIJE</h2><h4>Ustanovljenje sedmorice</h4><p class="pocetakParagrafa"> <span class="brojRetka" id="1">1</span>U one dane, kako se broj učenika množio, Židovi grčkog jezika stadoše mrmljati protiv domaćih Židova što se u svagdanjem služenju zanemaruju njihove udovice.  <span class="brojRetka" id="2">2</span>Dvanaestorica nato sazvaše mnoštvo učenika i rekoše: »Nije pravo da mi napustimo riječ Božju da bismo služili kod stolova.  <span class="brojRetka" id="3">3</span>De pronađite, braćo, između sebe sedam muževa na dobru glasu, punih Duha i mudrosti. Njih ćemo postaviti nad ovom službom,  <span class="brojRetka" id="4">4</span>a mi ćemo se posvetiti molitvi i posluživanju Riječi.«</p><p class="pocetakParagrafa"> <span class="brojRetka" id="5">5</span>Prijedlog se svidje svemu mnoštvu pa izabraše Stjepana, muža puna vjere i Duha Svetoga, zatim Filipa, Prohora, Nikanora, Timona, Parmenu te antiohijskog pridošlicu Nikolu.  <span class="brojRetka" id="6">6</span>Njih postave pred apostole, a oni pomolivši se, polože na njih ruke.</p><p class="pocetakParagrafa"> <span class="brojRetka" id="7">7</span>I riječ je Božja rasla, uvelike se množio broj učenika u Jeruzalemu i veliko je mnoštvo svećenika prihvaćalo vjeru.</p><p class="noviRedak"> <h4>Stjepan uhvaćen</h4><p class="pocetakParagrafa"> <span class="brojRetka" id="8">8</span>Stjepan je pun milosti i snage činio velika čudesa i znamenja u narodu.  <span class="brojRetka" id="9">9</span>Nato se digoše neki iz takozvane sinagoge Slobodnjaka, Cirenaca, Aleksandrinaca te onih iz Cilicije i Azije pa počeše raspravljati sa Stjepanom,  <span class="brojRetka" id="10">10</span>ali nisu mogli odoljeti mudrosti i Duhu kojim je govorio.</p><p class="pocetakParagrafa"> <span class="brojRetka" id="11">11</span>Onda podmetnuše neke ljude koji rekoše: »Čuli smo ga govoriti pogrdne riječi protiv Mojsija i Boga.«  <span class="brojRetka" id="12">12</span>Podjare i narod, starješine i pismoznance pa priđu, zgrabe ga i odvuku u Vijeće.  <span class="brojRetka" id="13">13</span>Ondje namjestiše lažne svjedoke koji rekoše: »Ovaj čovjek neprestance govori protiv svetog Mjesta i Zakona.  <span class="brojRetka" id="14">14</span>Čuli smo ga doista govoriti: ‘Isus Nazarećanin razvalit će ovo Mjesto i izmijeniti običaje koje nam predade Mojsije.’«  <span class="brojRetka" id="15">15</span>A svi koji su sjedili u Vijeću upriješe pogled u Stjepana te opaziše – lice mu kao u anđela.</p></p>