<h4>Prema Rimu</h4><p class="pocetakParagrafa"> <span class="brojRetka" id="1">1</span>Kad je odlučeno da odjedrimo u Italiju, predadoše i Pavla i neke druge uznike satniku carske čete, imenom Juliju.  <span class="brojRetka" id="2">2</span>Popesmo se na neku adramitsku lađu koja je imala ploviti u azijska mjesta pa otplovismo. S nama je bio Aristarh Makedonac, Solunjanin.  <span class="brojRetka" id="3">3</span>Sutradan doplovismo u Sidon. Julije, koji je s Pavlom čovječno postupao, dopusti mu poći k prijateljima da se pobrinu za nj.  <span class="brojRetka" id="4">4</span>Odande smo otplovili, jedrili uz Cipar – jer su nam vjetrovi bili protivni –  <span class="brojRetka" id="5">5</span>pa preplovili more duž Cilicije i Pamfilije i stigli u Miru licijsku.  <span class="brojRetka" id="6">6</span>Ondje satnik nađe neku aleksandrijsku lađu za Italiju i ukrca nas na nju.</p><p class="pocetakParagrafa"> <span class="brojRetka" id="7">7</span>Više smo dana plovili sporo i jedva doprli do Knida. Kako nam vjetar ne dade pristati, doplovismo pod Kretu kod Salmone  <span class="brojRetka" id="8">8</span>pa jedva jedvice ploveći uza nju, stigosmo na neko mjesto zvano Dobra pristaništa, blizu kojega je grad Laseja.</p><p class="noviRedak"> <h4>Oluja i brodolom</h4><p class="pocetakParagrafa"> <span class="brojRetka" id="9">9</span>Kad je nakon duljeg vremena plovidba već postala pogibeljna jer je Post već bio izminuo, opominjaše Pavao:  <span class="brojRetka" id="10">10</span>»Ljudi«, govorio im je, »vidim da će plovidba biti nezgodna i na veliku štetu ne samo za tovar i lađu nego i za naše živote.«  <span class="brojRetka" id="11">11</span>Ali je satnik više vjerovao kormilaru i brodovlasniku negoli Pavlovim riječima.  <span class="brojRetka" id="12">12</span>A kako luka nije bila prikladna za zimovanje, većina je predlagala da odande otplove ne bi li kako doprli do kretske luke Feniksa, što gleda prema jugozapadu i sjeverozapadu, pa ondje prezimili.</p><p class="pocetakParagrafa"> <span class="brojRetka" id="13">13</span>Uto duhne blagi južnjak i oni, misleći da bi mogli ostvariti naum, digoše sidro i zaploviše tik uz Kretu.  <span class="brojRetka" id="14">14</span>Ali nedugo zatim razbjesni se žestok vjetar zvan sjeveroistočnjak.  <span class="brojRetka" id="15">15</span>Zahvati lađu te mu nije mogla odoljeti pa se prepustismo da nas nosi.  <span class="brojRetka" id="16">16</span>Prolazeći ispod nekog otočića zvanog Kauda, jedva uspjesmo dohvatiti čamac.  <span class="brojRetka" id="17">17</span>Podigoše ga pa upotrijebiše snast da potpašu lađu. Bojeći se pak da se ne nasuču u Sirti, spustiše prvenjaču. Tako ih je nosilo.  <span class="brojRetka" id="18">18</span>Budući da nas je oluja silovito udarala, sutradan se riješiše tovara,  <span class="brojRetka" id="19">19</span>a treći dan svojim rukama izbaciše brodsku opremu.  <span class="brojRetka" id="20">20</span>Kako se pak više dana nije pomaljalo ni sunce ni zvijezde, a oluja bjesnjela nemalena, bila je već propala svaka nada da ćemo se spasiti.</p><p class="pocetakParagrafa"> <span class="brojRetka" id="21">21</span>Ni jelo se već dugo nije. Onda usta Pavao posred njih i reče: »Trebalo je, ljudi, poslušati me, ne se otiskivati od Krete, i izbjeći ovu nepogodu i štetu.  <span class="brojRetka" id="22">22</span>Sada vas pak opominjem: razvedrite se jer ni živa duša između vas neće stradati, nego samo lađa.  <span class="brojRetka" id="23">23</span>Noćas mi se ukaza anđeo Boga čiji sam i komu služim  <span class="brojRetka" id="24">24</span>te reče: ‘Ne boj se, Pavle! Pred cara ti je stati i evo Bog ti daruje sve koji plove s tobom.’  <span class="brojRetka" id="25">25</span>Zato razvedrite se, ljudi! Vjerujem Bogu: bit će kako mi je rečeno.  <span class="brojRetka" id="26">26</span>Ali treba da se nasučemo na neki otok.«</p><p class="pocetakParagrafa"> <span class="brojRetka" id="27">27</span>Bijaše već četrnaesta noć što smo bili tamo-amo gonjani po Jadranu kad oko ponoći naslutiše mornari da im se primiče neka zemlja.  <span class="brojRetka" id="28">28</span>Bacivši olovnicu, nađoše dvadeset hvati dubine; malo poslije baciše je opet i nađoše ih petnaest.</p><p class="pocetakParagrafa"> <span class="brojRetka" id="29">29</span>Kako se bojahu da ne naletimo na grebene, baciše s krme četiri sidra iščekujući da se razdani.  <span class="brojRetka" id="30">30</span>Kad su mornari bili naumili uteći iz lađe i počeli spuštati čamac u more pod izlikom da s pramca kane spustiti sidra,  <span class="brojRetka" id="31">31</span>reče Pavao satniku i vojnicima: »Ako ovi ne ostanu na lađi, vi se spasiti ne možete!«  <span class="brojRetka" id="32">32</span>Nato vojnici presjekoše užad čamca i pustiše da padne.</p><p class="pocetakParagrafa"> <span class="brojRetka" id="33">33</span>Do pred svanuće nutkao je Pavao sve da uzmu hrane: »Četrnaesti je danas dan«, reče, »što bez jela čekate, ništa ne okusivši.  <span class="brojRetka" id="34">34</span>Stoga vas molim: založite nešto jer to je za vaš spas. Ta nikome od vas ni vlas s glave neće propasti.«  <span class="brojRetka" id="35">35</span>Rekavši to, uze kruh, pred svima zahvali Bogu, razlomi i stade jesti.  <span class="brojRetka" id="36">36</span>Svi se razvedre te i oni uzmu hrane.  <span class="brojRetka" id="37">37</span>A svih nas je u lađi bilo dvjesta sedamdeset i šest duša.  <span class="brojRetka" id="38">38</span>Jednom nasićeni, stanu rasterećivati lađu bacajući žito u more.  <span class="brojRetka" id="39">39</span>Kad osvanu, mornari ne prepoznaše zemlje; razabraše neki zaljev ravne obale pa odluče, bude li moguće, u nj zavesti lađu.  <span class="brojRetka" id="40">40</span>Odriješe sidra i ostave ih u moru. Istodobno popuste i spone kormila, razapnu prvenjaču prema vjetru pa udare k obali.  <span class="brojRetka" id="41">41</span>Ali naletješe na plićak i nasukaše brod: pramac, nasađen, osta nepomičan, a krmu razdiraše žestina valova.</p><p class="pocetakParagrafa"> <span class="brojRetka" id="42">42</span>Tada vojnici naumiše poubijati sužnje da ne bi koji isplivao i pobjegao,  <span class="brojRetka" id="43">43</span>ali im satnik, hoteći spasiti Pavla, omete naum: zapovjedi da oni koji znaju plivati prvi poskaču i izađu na kraj,  <span class="brojRetka" id="44">44</span>a ostali će, tko na daskama, tko na olupinama lađe. Tako svi živi i zdravi prispješe na kopno.</p></p>