<h4>U Likaoniji. Timotej</h4><p class="pocetakParagrafa"> <span class="brojRetka" id="1">1</span>Stiže tako u Derbu i Listru. Ondje, gle, bijaše učenik neki imenom Timotej, sin neke pokrštene Židovke i oca Grka.  <span class="brojRetka" id="2">2</span>Uživao je dobar glas među braćom u Listri i Ikoniju.  <span class="brojRetka" id="3">3</span>Pavao htjede da on pođe s njime pa ga uze i obreza zbog Židova koji bijahu u onim mjestima. Jer svi su znali da mu je otac Grk.</p><p class="pocetakParagrafa"> <span class="brojRetka" id="4">4</span>I kako su prolazili gradovima, predavali su im za opsluživanje odredbe koje su apostoli i starješine utvrdili u Jeruzalemu.  <span class="brojRetka" id="5">5</span>Tako se Crkve učvršćivahu u vjeri i broj im se danomice povećavao.</p><p class="noviRedak"> <h4>Poziv u Makedoniju</h4><p class="pocetakParagrafa"> <span class="brojRetka" id="6">6</span>Prođoše Frigiju i galacijski kraj jer ih je Duh Sveti spriječio propovijedati riječ u Aziji.  <span class="brojRetka" id="7">7</span>Kad su došli do Mizije, htjedoše u Bitiniju, ali im ne dopusti Duh Isusov.  <span class="brojRetka" id="8">8</span>Onda prođoše Miziju i siđoše u Troadu.</p><p class="pocetakParagrafa"> <span class="brojRetka" id="9">9</span>Noću je Pavao imao viđenje: Makedonac neki stajaše i zaklinjaše ga: »Prijeđi u Makedoniju i pomozi nam!«  <span class="brojRetka" id="10">10</span>Nakon viđenja nastojasmo odmah otputovati u Makedoniju, uvjereni da nas Bog zove navješćivati im evanđelje.</p><p class="noviRedak"> <h4>Evanđelje u Europi. Lidijino obraćenje</h4><p class="pocetakParagrafa"> <span class="brojRetka" id="11">11</span>Otplovismo iz Troade i zaputismo se ravno u Samotraku pa sutradan u Neapol,  <span class="brojRetka" id="12">12</span>a odande u naseobinu Filipe – grad prvog dijela Makedonije. U tom se gradu zadržasmo nekoliko dana.  <span class="brojRetka" id="13">13</span>U dan subotnji iziđosmo izvan gradskih vrata k rijeci, gdje smo mislili da će biti bogomolja. Sjedosmo i stadosmo govoriti okupljenim ženama.  <span class="brojRetka" id="14">14</span>Slušala je tako i neka bogobojazna žena imenom Lidija, prodavačica grimiza iz grada Tijatire. Gospodin joj otvori srce te ona prihvati što je Pavao govorio.  <span class="brojRetka" id="15">15</span>Pošto se pak krsti ona i njezin dom, zamoli: »Ako smatrate da sam vjerna Gospodinu, uđite u moj dom i ostanite u njemu.« I prisili nas.</p><p class="noviRedak"> <h4>Pavao i Sila u tamnici</h4><p class="pocetakParagrafa"> <span class="brojRetka" id="16">16</span>Jednom nas na putu u bogomolju sretne neka ropkinja koja je imala duha vračarskoga i gatajući donosila veliku dobit svojim gospodarima.  <span class="brojRetka" id="17">17</span>Pošla je za Pavlom i za nama te vikala: »Ovi su ljudi sluge Boga Svevišnjega; navješćuju vam put spasenja.«  <span class="brojRetka" id="18">18</span>To je činila mnogo dana. Pavlu to napokon dodija pa se okrenu i reče duhu: »Zapovijedam ti u ime Isusa Krista: iziđi iz nje!« I iziđe toga časa.</p><p class="pocetakParagrafa"> <span class="brojRetka" id="19">19</span>Kad njezini gospodari vidješe da im nesta nade u dobit, pograbiše Pavla i Silu te ih odvukoše na trg pred glavare.  <span class="brojRetka" id="20">20</span>Privedoše ih pretorima i rekoše: »Ovi ljudi uznemiruju naš grad. Židovi su  <span class="brojRetka" id="21">21</span>te šire običaje kojih mi Rimljani ne smijemo ni prihvatiti ni držati.«  <span class="brojRetka" id="22">22</span>Nato svjetina nahrupi na njih, a pretori trgoše s njih odijelo i zapovjediše da se išibaju.  <span class="brojRetka" id="23">23</span>Pošto ih izudaraše, bace ih u tamnicu i zapovjede tamničaru da ih pomno čuva.  <span class="brojRetka" id="24">24</span>Primivši takvu zapovijed, uze ih on i baci u nutarnju tamnicu, a noge im stavi u klade.</p><p class="noviRedak"> <h4>Čudesno oslobođenje</h4><p class="pocetakParagrafa"> <span class="brojRetka" id="25">25</span>Oko ponoći su Pavao i Sila molili pjevajući hvalu Bogu, a uznici ih slušali.  <span class="brojRetka" id="26">26</span>Odjednom nasta potres velik te se poljuljaše temelji zatvora, umah se otvoriše sva vrata, i svima spadoše okovi.  <span class="brojRetka" id="27">27</span>Tamničar se prenu oda sna pa kad ugleda tamnička vrata otvorena, trgnu mač i samo što se ne ubi misleći da su uznici pobjegli.  <span class="brojRetka" id="28">28</span>Ali Pavao povika iza glasa: »Ne čini sebi nikakva zla! Svi smo ovdje!«</p><p class="pocetakParagrafa"> <span class="brojRetka" id="29">29</span>Onaj nato zaiska svjetlo, uleti i dršćući baci se pred Pavla i Silu;  <span class="brojRetka" id="30">30</span>izvede ih i upita: »Gospodo, što mi je činiti da se spasim?«  <span class="brojRetka" id="31">31</span>Oni će mu: »Vjeruj u Gospodina Isusa i spasit ćeš se – ti i dom tvoj!«  <span class="brojRetka" id="32">32</span>Onda navijestiše riječ Gospodnju njemu i svima u domu njegovu.</p><p class="pocetakParagrafa"> <span class="brojRetka" id="33">33</span>Te iste noćne ure uze ih, opra im rane pa se odmah krsti – on i svi njegovi.  <span class="brojRetka" id="34">34</span>Onda ih uvede u dom, prostre stol te se zajedno sa svim domom obradova što je povjerovao Bogu.</p><p class="pocetakParagrafa"> <span class="brojRetka" id="35">35</span>Kad se razdani, poslaše pretori liktore s porukom: »Pusti te ljude!«  <span class="brojRetka" id="36">36</span>Tamničar to priopći Pavlu: »Pretori«, reče, »poručiše da vas pustim. Iziđite dakle sad i pođite u miru!«  <span class="brojRetka" id="37">37</span>Nato im Pavao odvrati: »Javno su nas neosuđene išibali, nas rimske građane, i bacili u tamnicu. A sada da nas potajno izbace? Nipošto, nego neka oni sami dođu i izvedu nas!«</p><p class="pocetakParagrafa"> <span class="brojRetka" id="38">38</span>Liktori to jave pretorima. Oni su se uplašili kada doznaše da su Rimljani.  <span class="brojRetka" id="39">39</span>Zato dođu da ih nagovore pa ih izvedu i zamole da odu iz grada.  <span class="brojRetka" id="40">40</span>Izišavši iz tamnice, oni pođu k Lidiji, pogledaju i obodre braću pa odu.</p></p></p></p></p>