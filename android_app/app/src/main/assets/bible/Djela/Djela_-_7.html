<h4>Stjepanova besjeda</h4><p class="pocetakParagrafa"> <span class="brojRetka" id="1">1</span>Veliki svećenik upita: »Je li to tako?«  <span class="brojRetka" id="2">2</span>Stjepan odgovori: »Braćo i oci, čujte! Bog slave ukaza se ocu našemu Abrahamu dok bijaše u Mezopotamiji, prije negoli se nastani u Haranu, <span class="brojRetka" id="3">3</span>i reče mu:</p><p class="noviRedak"> </p><p class="stih1">Iziđi iz zemlje svoje,</p><p class="stih2">iz zavičaja svoga,</p><p class="stih2">hajde u zemlju koju ću ti pokazati.</p><p class="noviRedak"> </p><p class="pocetakParagrafa"> <span class="brojRetka" id="4">4</span>On nato iziđe iz zemlje kaldejske i nastani se u Haranu. Odande ga nakon smrti oca njegova Bog preseli u ovu zemlju u kojoj vi sada boravite.  <span class="brojRetka" id="5">5</span>U njoj mu ne dade ni stope baštine, nego obeća dati je u posjed njemu i potomstvu njegovu nakon njega, premda još nije imao djeteta. <span class="brojRetka" id="6">6</span>Bog isto tako reče da će potomci njegovi biti pridošlice u zemlji tuđoj, da će ih porobljavati i tlačiti četiri stotine godina.  <span class="brojRetka" id="7">7</span>Ali narod kojemu budu robovali ja ću suditi, reče Bog. A nakon toga izići će i iskazati mi štovanje na ovome mjestu.  <span class="brojRetka" id="8">8</span>Dade mu i Savez obrezanja. Tako rodi Izaka i obreza ga osmi dan, Izak Jakova, Jakov dvanaest rodozačetnika.«</p><p class="pocetakParagrafa"> <span class="brojRetka" id="9">9</span>»Rodozačetnici pak, iz zavisti, Josipa predadoše u Egipat. Ali Bog bijaše s njim <span class="brojRetka" id="10">10</span>te ga izbavljaše iz svih nevolja, podari ga naklonošću i mudrošću pred faraonom, kraljem egipatskim koji ga postavi za upravitelja nad Egiptom i nad cijelim dvorom svojim. <span class="brojRetka" id="11">11</span>Onda u cijeloj zemlji egipatskoj i kanaanskoj nasta glad i nevolja velika: oci naši ne mogahu naći hrane.  <span class="brojRetka" id="12">12</span>Kad Jakov doču da u Egiptu ima žita, posla onamo najprije oce naše.  <span class="brojRetka" id="13">13</span>Drugi se put Josip očitova braći svojoj pa faraon dozna za podrijetlo Josipovo.  <span class="brojRetka" id="14">14</span>Josip tada posla po Jakova, oca svoga, i svu rodbinu, sedamdeset i pet duša.  <span class="brojRetka" id="15">15</span>Jakov tako siđe u Egipat. I umrije on i oci naši.  <span class="brojRetka" id="16">16</span>Preneseni su u Sihem i položeni u grob koji je Abraham za srebro kupio od sinova Hamorovih u Sihemu.«</p><p class="pocetakParagrafa"> <span class="brojRetka" id="17">17</span>»Kako se bližilo vrijeme obećanja koje Bog obreče Abrahamu, rastao je u Egiptu narod i množio se <span class="brojRetka" id="18">18</span>dok ondje ne zavlada drugi kralj, koji nije poznavao Josipa.  <span class="brojRetka" id="19">19</span>Lukav prema rodu našemu, tlačio je on oce naše da bi djecu svoju izlagali da ne ostanu na životu. <span class="brojRetka" id="20">20</span>U taj se čas rodi Mojsije. Bijaše božanski lijep. Tri je mjeseca hranjen u kući očinskoj,  <span class="brojRetka" id="21">21</span>a onda, kad je bio izložen, prigrli ga kći faraonova i othrani sebi za sina. <span class="brojRetka" id="22">22</span>Tako Mojsije, odgojen u svoj mudrosti egipatskoj, bijaše silan na riječima i djelima.«</p><p class="pocetakParagrafa"> <span class="brojRetka" id="23">23</span>»Kad mu bijaše četrdeset godina, ponuka ga srce da pohodi braću svoju, sinove Izraelove.  <span class="brojRetka" id="24">24</span>I kad vidje kako je jednomu nanesena nepravda, suprotstavi se i osveti zlostavljenoga ubivši Egipćanina. <span class="brojRetka" id="25">25</span>Mislio je da će braća njegova shvatiti kako će im Bog po njegovoj ruci pružiti spasenje, ali oni ne shvatiše.  <span class="brojRetka" id="26">26</span>Sutradan se pojavi pred onima koji su se tukli te ih stade nagovarati da se izmire: ‘Ljudi, braća ste! Zašto zlostavljate jedan drugoga?’  <span class="brojRetka" id="27">27</span>Ali ga onaj što je zlostavljao svoga bližnjega odbi riječima: Tko te postavi glavarom i sucem nad nama?  <span class="brojRetka" id="28">28</span>Kaniš li ubiti i mene kao što si jučer ubio onog Egipćanina? <span class="brojRetka" id="29">29</span>Na te riječi pobježe Mojsije i skloni se u zemlju midjansku, gdje mu se rodiše dva sina.«</p><p class="pocetakParagrafa"> <span class="brojRetka" id="30">30</span>»Nakon četrdeset godina ukaza mu se Anđeo u pustinji brda Sinaja u rasplamtjeloj vatri jednoga grma. <span class="brojRetka" id="31">31</span>Opazivši to, zadivi se Mojsije viđenju. Dok je prilazio da bolje promotri, eto glasa Gospodnjega:  <span class="brojRetka" id="32">32</span>Ja sam Bog Otaca tvojih, Bog Abrahamov, Izakov i Jakovljev. Sav preplašen, Mojsije se ne usudi pogledati.  <span class="brojRetka" id="33">33</span>A Gospodin će mu: Izuj obuću s nogu! Jer mjesto na kojem stojiš, sveto je tlo.  <span class="brojRetka" id="34">34</span>Vidio sam, vidio nevolju naroda svoga u Egiptu i uzdisaj mu čuo pa siđoh izbaviti ga. I sad hajde! Šaljem te u Egipat!«</p><p class="pocetakParagrafa"> <span class="brojRetka" id="35">35</span>»Toga Mojsija – kojega su se odrekli rekavši: Tko te postavi glavarom i sucem? – toga im Bog kao glavara i otkupitelja posla po Anđelu koji mu se ukaza u grmu.  <span class="brojRetka" id="36">36</span>On ih izvede učinivši čudesa i znamenja u zemlji egipatskoj, u Crvenome moru i u pustinji kroz četrdeset godina.  <span class="brojRetka" id="37">37</span>To je onaj Mojsije koji reče sinovima Izraelovim: Proroka poput mene od vaše braće podići će vam Bog. <span class="brojRetka" id="38">38</span>To je onaj koji za skupa u pustinji bijaše između Anđela što mu govoraše na brdu Sinaju i otaca naših; onaj koji je primio riječi životne da ih nama preda.  <span class="brojRetka" id="39">39</span>Njemu se ne htjedoše pokoriti oci naši, nego ga odbiše i u srcima se svojima vratiše u Egipat <span class="brojRetka" id="40">40</span>rekavši Aronu: ‘Napravi nam bogove koji će ići pred nama! Ta ne znamo što se dogodi s tim Mojsijem koji nas izvede iz zemlje egipatske.’  <span class="brojRetka" id="41">41</span>Tele načiniše u dane one, prinesoše žrtvu tom kumiru i veseljahu se djelima ruku svojih.  <span class="brojRetka" id="42">42</span>Bog se pak odvrati i prepusti ih da časte vojsku nebesku, kao što piše u Knjizi proročkoj:</p><p class="noviRedak"> </p><p class="stih1">Prinosiste li mi žrtve i prinose</p><p class="stih2">četrdeset godina u pustinji, dome Izraelov?</p><p class="stih1"> <span class="brojRetka" id="43">43</span>Poprimiste šator Molohov</p><p class="stih2">i zvijezdu boga Refana –</p><p class="stih1">likove koje napraviste</p><p class="stih2">da biste im se klanjali.</p><p class="stih1">Odvest ću vas stoga u progonstvo</p><p class="stih2">onkraj Babilona!«</p><p class="noviRedak"> </p><p class="pocetakParagrafa"> <span class="brojRetka" id="44">44</span>»Oci naši imahu u pustinji Šator svjedočanstva kako odredi Onaj koji reče Mojsiju da se on načini po praliku koji je vidio.  <span class="brojRetka" id="45">45</span>Taj su Šator preuzeli oci naši i pod Jošuom ga unijeli u posjed s kojega Bog pred licem njihovim rastjera narode. Tako bijaše sve do danâ Davida,  <span class="brojRetka" id="46">46</span>koji je našao milost pred Bogom te molio da nađe boravište Bogu Jakovljevu. <span class="brojRetka" id="47">47</span>Istom Salomon izgradi mu Dom. <span class="brojRetka" id="48">48</span>Ali Svevišnji u rukotvorinama ne prebiva, kao što veli prorok:</p><p class="noviRedak"> </p><p class="stih1"> <span class="brojRetka" id="49">49</span>Nebesa su moje prijestolje,</p><p class="stih2">a zemlja podnožje nogama.</p><p class="stih1">Kakav dom da mi sagradite, govori Gospodin,</p><p class="stih2">i gdje da bude mjesto mog počinka?</p><p class="stih1"> <span class="brojRetka" id="50">50</span>Nije li ruka moja načinila sve to?</p><p class="noviRedak"> </p><p class="pocetakParagrafa"> <span class="brojRetka" id="51">51</span>Tvrdovrati i neobrezanih srdaca i ušiju, vi se uvijek opirete Duhu Svetomu: kako oci vaši tako i vi!  <span class="brojRetka" id="52">52</span>Kojega od proroka nisu progonili oci vaši? I pobiše one koji su unaprijed navijestili dolazak Pravednika čiji ste vi sada izdajice i ubojice,  <span class="brojRetka" id="53">53</span>vi koji po anđeoskim uredbama primiste Zakon, ali ga se niste držali.«</p><p class="pocetakParagrafa"> <span class="brojRetka" id="54">54</span>Kad su to čuli, uskipješe u srcima i počeše škripati zubima na njega.  <span class="brojRetka" id="55">55</span>Ali on, pun Duha Svetoga, uprije pogled u nebo i ugleda slavu Božju i Isusa gdje stoji zdesna Bogu  <span class="brojRetka" id="56">56</span>pa reče: »Evo vidim nebesa otvorena i Sina Čovječjega gdje stoji zdesna Bogu.«  <span class="brojRetka" id="57">57</span>Vičući iza glasa, oni zatisnuše uši i navališe jednodušno na njega.  <span class="brojRetka" id="58">58</span>Izbaciše ga iz grada pa ga kamenovahu. Svjedoci odložiše haljine do nogu mladića koji se zvao Savao.  <span class="brojRetka" id="59">59</span>I dok su ga kamenovali, Stjepan je zazivao: »Gospodine Isuse, primi duh moj!«  <span class="brojRetka" id="60">60</span>Onda se baci na koljena i povika iza glasa: »Gospodine, ne uzmi im ovo za grijeh!« Kada to reče, usnu.</p>