<h4>Ananija i Safira</h4><p class="pocetakParagrafa"> <span class="brojRetka" id="1">1</span>Neki pak čovjek po imenu Ananija, zajedno sa svojom ženom Safirom proda imanje  <span class="brojRetka" id="2">2</span>pa u dogovoru sa ženom odvoji nešto od utrška, a samo jedan dio donese i postavi pred noge apostolima.  <span class="brojRetka" id="3">3</span>Petar mu reče: »Ananija, zašto ti Sotona ispuni srce te si slagao Duhu Svetomu i odvojio od utrška imanja?  <span class="brojRetka" id="4">4</span>Da je ostalo neprodano, ne bi li tvoje ostalo; i jednoć prodano, nije li u tvojoj vlasti? Zašto si se na takvo što odlučio? Nisi slagao ljudima, nego Bogu!«  <span class="brojRetka" id="5">5</span>Kako Ananija ču te riječi, sruši se i izdahnu. I silan strah spopade sve koji su to čuli.  <span class="brojRetka" id="6">6</span>Nato ustanu mladići, poviju ga, iznesu i pokopaju.</p><p class="pocetakParagrafa"> <span class="brojRetka" id="7">7</span>Nakon otprilike tri sata uđe njegova žena ne znajući što se dogodilo.  <span class="brojRetka" id="8">8</span>Petar joj reče: »Reci mi, jeste li za toliko dali imanje?« Ona odgovori: »Da, za toliko.«  <span class="brojRetka" id="9">9</span>A Petar će joj: »Što vam bi da se složiste iskušati Duha Gospodnjega? Eto na vratima nogu onih koji ti pokopaše muža! I tebe će iznijeti!«  <span class="brojRetka" id="10">10</span>Ona se umah sruši do njegovih nogu i izdahnu. Oni mladići uđu, nađu je mrtvu, iznesu je i pokopaju uz muža.</p><p class="pocetakParagrafa"> <span class="brojRetka" id="11">11</span>I silan strah spopade cijelu Crkvu i sve koji su to čuli.</p><p class="noviRedak"> <h4>Apostoli čudotvorci</h4><p class="pocetakParagrafa"> <span class="brojRetka" id="12">12</span>Po rukama se apostolskim događala mnoga znamenja i čudesa u narodu. Svi su se jednodušno okupljali u Trijemu Salomonovu.  <span class="brojRetka" id="13">13</span>Nitko se drugi nije usuđivao pridružiti im se, ali ih je narod veličao.  <span class="brojRetka" id="14">14</span>I sve se više povećavalo mnoštvo muževa i žena što vjerovahu Gospodinu  <span class="brojRetka" id="15">15</span>tako da su na trgove iznosili bolesnike i postavljali ih na ležaljkama i posteljama ne bi li, kad Petar bude prolazio, bar sjena njegova osjenila kojega od njih.  <span class="brojRetka" id="16">16</span>A slijegalo bi se i mnoštvo iz gradova oko Jeruzalema: donosili bi bolesnike i opsjednute od nečistih duhova, i svi bi ozdravljali.</p><p class="noviRedak"> <h4>Apostoli progonjeni</h4><p class="pocetakParagrafa"> <span class="brojRetka" id="17">17</span>Onda se podiže veliki svećenik i sve njegove pristaše – sljedba saducejska.  <span class="brojRetka" id="18">18</span>Puni zavisti, pohvataju apostole i strpaju ih u javnu tamnicu.  <span class="brojRetka" id="19">19</span>Ali anđeo Gospodnji noću otvori vrata tamnice, izvede ih i reče:  <span class="brojRetka" id="20">20</span>»Pođite i postojano u Hramu navješćujte narodu sve riječi Života ovoga.«  <span class="brojRetka" id="21">21</span>Poslušni, u praskozorje su ušli u Hram te naučavali.</p><p class="noviRedak"> <h4>Apostoli pred Vijećem</h4><p class="pocetakParagrafa">Uto stiže veliki svećenik i njegove pristaše, sazovu Vijeće i sve starješinstvo sinova Izraelovih pa pošalju u zatvor da ih dovedu.  <span class="brojRetka" id="22">22</span>Kad stražari stigoše onamo, ne nađoše ih u tamnici pa se vrate i jave:  <span class="brojRetka" id="23">23</span>»Zatvor smo našli sa svom pomnjom zatvoren i čuvare na straži pred vratima, ali kad smo otvorili, nikoga unutra ne nađosmo.«</p><p class="pocetakParagrafa"> <span class="brojRetka" id="24">24</span>Kad su hramski zapovjednik i veliki svećenici čuli te riječi, u nedoumici su se pitali što bi to moglo biti.  <span class="brojRetka" id="25">25</span>Nato netko pristigne i dojavi im: »Eno, ljudi koje baciste u tamnicu, u Hramu stoje i uče narod.«  <span class="brojRetka" id="26">26</span>Tada zapovjednik sa stražarima ode te ih dovede – ne na silu jer se bojahu da ih narod ne kamenuje.</p><p class="pocetakParagrafa"> <span class="brojRetka" id="27">27</span>Dovedoše ih i privedoše pred Vijeće. Veliki ih svećenik zapita:  <span class="brojRetka" id="28">28</span>»Nismo li vam strogo zabranili učiti u to ime? A vi ste eto napunili Jeruzalem svojim naukom i hoćete na nas navući krv toga čovjeka.«</p><p class="pocetakParagrafa"> <span class="brojRetka" id="29">29</span>Petar i apostoli odvrate: »Treba se većma pokoravati Bogu negoli ljudima!  <span class="brojRetka" id="30">30</span>Bog otaca naših uskrisi Isusa kojega vi smakoste objesivši ga na drvo. <span class="brojRetka" id="31">31</span>Njega Bog desnicom svojom uzvisi za Začetnika i Spasitelja da obraćenjem podari Izraela i oproštenjem grijeha.  <span class="brojRetka" id="32">32</span>I mi smo svjedoci tih događaja i Duh Sveti kojega dade Bog onima što mu se pokoravaju.«</p><p class="pocetakParagrafa"> <span class="brojRetka" id="33">33</span>Nato se oni razgnjeviše i htjedoše ih ubiti.  <span class="brojRetka" id="34">34</span>Ali ustade u Vijeću neki farizej imenom Gamaliel, zakonoznanac, kojega je poštovao sav narod. On zapovjedi da ljude načas izvedu  <span class="brojRetka" id="35">35</span>pa će vijećnicima: »Izraelci, dobro promislite što ćete s tim ljudima.  <span class="brojRetka" id="36">36</span>Ta prije nekog vremena podiže se Teuda tvrdeći da je netko, i uza nj prista oko četiri stotine ljudi. Bi smaknut i sve mu se pristaše razbjegoše i netragom ih nesta.  <span class="brojRetka" id="37">37</span>Nakon toga se u dane popisa podiže Juda Galilejac i odvuče narod za sobom. I on propade i sve mu se pristaše raspršiše.  <span class="brojRetka" id="38">38</span>I sad evo kanite se, velim vam, tih ljudi i otpustite ih. Jer ako je taj naum ili to djelo od ljudi, propast će;  <span class="brojRetka" id="39">39</span>ako li je pak od Boga, nećete ga moći uništiti – da se i s Bogom u ratu ne nađete.« Poslušaju ga  <span class="brojRetka" id="40">40</span>pa dozovu apostole, išibaju ih, zapovjede im da ne govore u ime Isusovo pa ih otpuste.  <span class="brojRetka" id="41">41</span>Oni pak odu ispred Vijeća radosni što bijahu dostojni podnijeti pogrde za Ime.  <span class="brojRetka" id="42">42</span>I svaki su dan u Hramu i po kućama neprestance učili i navješćivali Krista, Isusa.</p></p></p></p>