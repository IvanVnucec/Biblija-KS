<h4>Pavao u Makedoniji i Grčkoj</h4><p class="pocetakParagrafa"> <span class="brojRetka" id="1">1</span>Kad se sleže metež, posla Pavao po učenike, ohrabri ih, pozdravi i otputova u Makedoniju.  <span class="brojRetka" id="2">2</span>Prešavši one krajeve, hrabreći braću besjedom mnogom, dođe u Grčku  <span class="brojRetka" id="3">3</span>i provede ondje tri mjeseca. Upravo kad je htio otploviti u Siriju, postaviše mu Židovi zasjedu pa odluči vratiti se preko Makedonije.  <span class="brojRetka" id="4">4</span>Pratili su ga: Sopater Pirov, Berejac, Solunjani Aristarh i Sekund, Gaj Derbanin, Timotej i Azijci Tihik i Trofim.  <span class="brojRetka" id="5">5</span>Oni odoše prije te nas dočekaše u Troadi.  <span class="brojRetka" id="6">6</span>Mi pak nakon danâ Beskvasnih kruhova otplovismo iz Filipa i nakon pet dana dođosmo k njima u Troadu, gdje proboravismo sedam dana.</p><p class="noviRedak"> <h4>Eutih oživljen</h4><p class="pocetakParagrafa"> <span class="brojRetka" id="7">7</span>U prvi dan tjedna, kad se sabrasmo lomiti kruh, Pavao im govoraše i kako je sutradan kanio otputovati, probesjedi sve do ponoći.  <span class="brojRetka" id="8">8</span>U gornjoj sobi gdje smo se sabrali bijaše dosta svjetiljaka.  <span class="brojRetka" id="9">9</span>Na prozoru je sjedio neki mladić imenom Eutih. Kako je Pavao dulje govorio, utone on u dubok san. Svladan snom, pade s trećeg kata dolje. Digoše ga mrtva.  <span class="brojRetka" id="10">10</span>Pavao siđe, nadnese se nad dječaka, obujmi ga i reče: »Ne uznemirujte se! Duša je još u njemu!«  <span class="brojRetka" id="11">11</span>Zatim se pope pa pošto razlomi kruh i blagova, dugo je još zborio, sve do zore. Tad otputova.  <span class="brojRetka" id="12">12</span>Mladića odvedoše živa, neizmjerno utješeni.</p><p class="noviRedak"> <h4>Iz Troade u Milet</h4><p class="pocetakParagrafa"> <span class="brojRetka" id="13">13</span>Mi pak pođosmo naprijed lađom: otplovismo u As. Odande smo imali povesti Pavla – tako je odredio kad se spremao poći pješice.  <span class="brojRetka" id="14">14</span>Kad nam se u Asu pridruži, uzesmo ga i stigosmo u Mitilenu.  <span class="brojRetka" id="15">15</span>Odande odjedrismo sutradan i stigosmo nadomak Hija, prekosutra krenusmo u Sam, a idućeg dana stigosmo u Milet.  <span class="brojRetka" id="16">16</span>Jer Pavao je odlučio mimoići Efez da se ne bi zadržao u Aziji: žurio se da, uzmogne li, na dan Pedesetnice bude u Jeruzalemu.</p><p class="noviRedak"> <h4>Oproštaj s efeškim starješinama u Miletu</h4><p class="pocetakParagrafa"> <span class="brojRetka" id="17">17</span>Ipak iz Mileta posla u Efez po starješine Crkve.  <span class="brojRetka" id="18">18</span>Kad stigoše, reče im: »Vi znate kako sam se sve vrijeme, od prvog dana kada stupih u Aziju, ponašao među vama:  <span class="brojRetka" id="19">19</span>služio sam Gospodinu sa svom poniznošću u suzama i kušnjama koje me zadesiše zbog zasjeda židovskih;  <span class="brojRetka" id="20">20</span>ništa korisno nisam propustio navijestiti vam i naučiti vas – javno i po kućama;  <span class="brojRetka" id="21">21</span>upozoravao sam Židove i Grke da se obrate k Bogu i da vjeruju u Gospodina našega Isusa.«</p><p class="pocetakParagrafa"> <span class="brojRetka" id="22">22</span>»A sad, evo, okovan Duhom idem u Jeruzalem. Što će me u njemu zadesiti, ne znam,  <span class="brojRetka" id="23">23</span>osim što mi Duh Sveti u svakom gradu jamči da me čekaju okovi i nevolje.  <span class="brojRetka" id="24">24</span>Ali ni najmanje mi nije do života, samo da dovršim trku svoju i službu koju primih od Gospodina Isusa: svjedočiti za evanđelje milosti Božje.«</p><p class="pocetakParagrafa"> <span class="brojRetka" id="25">25</span>»I sad, evo, znam: nećete više vidjeti lica moga, svi vi posred kojih prođoh propovijedajući Kraljevstvo.  <span class="brojRetka" id="26">26</span>Zato vam u ovaj dan današnji jamčim: čist sam od krvi sviju  <span class="brojRetka" id="27">27</span>jer nisam propustio navijestiti vam ništa od svega nauma Božjega.«</p><p class="pocetakParagrafa"> <span class="brojRetka" id="28">28</span>»Pazite na sebe i na sve stado u kojem vas Duh Sveti postavi nadglednicima, da pasete Crkvu Božju koju steče krvlju svojom.«</p><p class="pocetakParagrafa"> <span class="brojRetka" id="29">29</span>»Ja znam da će nakon mog odlaska među vas uljesti vuci okrutni koji ne štede stada,  <span class="brojRetka" id="30">30</span>a između vas će samih ustati ljudi koji će iskrivljavati nauk da bi odvukli učenike za sobom.  <span class="brojRetka" id="31">31</span>Zato bdijte imajući na pameti da sam tri godine bez prestanka noću i danju suze lijevajući urazumljivao svakoga od vas.«</p><p class="pocetakParagrafa"> <span class="brojRetka" id="32">32</span>»I sada vas povjeravam Bogu i Riječi milosti njegove koja je kadra izgraditi vas i dati vam baštinu među svima posvećenima.«</p><p class="pocetakParagrafa"> <span class="brojRetka" id="33">33</span>»Ni za čijim srebrom, zlatom ili ruhom nisam hlepio.  <span class="brojRetka" id="34">34</span>Sami znate: za potrebe moje i onih koji su sa mnom zasluživale su ove ruke.  <span class="brojRetka" id="35">35</span>U svemu vam pokazah: tako se trudeći treba se zauzimati za nemoćne i na pameti imati riječi Gospodina Isusa jer on reče: ‘Blaženije je davati nego primati.’«</p><p class="pocetakParagrafa"> <span class="brojRetka" id="36">36</span>Kada to doreče, klekne te se zajedno sa svima njima pomoli.  <span class="brojRetka" id="37">37</span>Tad svi briznuše u velik plač, obisnuše se Pavlu oko vrata i stadoše ga cjelivati,  <span class="brojRetka" id="38">38</span>ražalošćeni nadasve riječju koju im reče: da više neće vidjeti lica njegova. Zatim ga ispratiše na lađu.</p></p></p></p>