<h4>Rasprava pred Feliksom</h4><p class="pocetakParagrafa"> <span class="brojRetka" id="1">1</span>Nakon pet dana siđe veliki svećenik Ananija s nekim starješinama i odvjetnikom, nekim Tertulom, te izniješe upravitelju tužbu protiv Pavla.  <span class="brojRetka" id="2">2</span>Pošto dozvaše Pavla, poče ga Tertul optuživati: »Veliki mir što ga po tebi, vrli Felikse, uživamo i boljitak što tvojom providnošću narodu ovomu nastaje,  <span class="brojRetka" id="3">3</span>u svemu i posvuda primamo sa svom zahvalnošću.  <span class="brojRetka" id="4">4</span>Ali, da ti dulje ne dodijavam, molim te da nas u svojoj blagonaklonosti ukratko poslušaš.  <span class="brojRetka" id="5">5</span>Utvrdismo da je ovaj čovjek kuga, da pokreće bune među svim Židovima po svijetu, da je kolovođa nazaretske sljedbe,  <span class="brojRetka" id="6">6</span>da je čak i Hram pokušao oskvrnuti pa ga uhitismo.  <span class="brojRetka" id="8">8</span>Od njega, ako ga o svemu tomu ispitaš, možeš saznati za što ga mi optužujemo.«  <span class="brojRetka" id="9">9</span>Podržaše ga i Židovi tvrdeći da je tako.</p><p class="noviRedak"> <h4>Pavlova obrana</h4><p class="pocetakParagrafa"> <span class="brojRetka" id="10">10</span>Nato Pavao odvrati pošto mu upravitelj kimnu da govori: »Kako znam da si već mnogo godina sudac narodu ovomu, mirne se duše branim.  <span class="brojRetka" id="11">11</span>Ta možeš se osvjedočiti da nema više od dvanaest dana otkad uzađoh u Jeruzalem da se poklonim.  <span class="brojRetka" id="12">12</span>A nisu me našli ni u Hramu da s kim raspravljam ili bunu podižem, ni u sinagogama, ni po gradu.  <span class="brojRetka" id="13">13</span>I ne mogu ti dokazati ono za što me sada optužuju.«</p><p class="pocetakParagrafa"> <span class="brojRetka" id="14">14</span>»Jamčim ti, naprotiv, ovo: Putom koji nazivaju sljedbom služim otačkom Bogu vjerujući u sve što je u Zakonu i u Prorocima napisano,  <span class="brojRetka" id="15">15</span>uzdajući se u Boga da će uskrsnuti pravednici i nepravednici, što oni i sami očekuju.  <span class="brojRetka" id="16">16</span>Zato se i ja trudim uvijek imati savjest besprijekornu pred Bogom i pred ljudima.«</p><p class="pocetakParagrafa"> <span class="brojRetka" id="17">17</span>»Nakon više godina dođoh da donesem milostinju za svoj narod i prinose;  <span class="brojRetka" id="18">18</span>dok sam ih prinosio, nađoše me posvećena u Hramu, a ne sa svjetinom ni u metežu.  <span class="brojRetka" id="19">19</span>Ali neki Židovi iz Azije – da, trebalo bi da se oni pojave pred tobom i optuže me ako što imaju protiv mene.  <span class="brojRetka" id="20">20</span>Ili neka ovi sami kažu: koji su zločin na meni našli kad sam stajao pred Vijećem,  <span class="brojRetka" id="21">21</span>osim možda one jedne riječi koju doviknuh među njima stojeći: Zbog uskrsnuća mrtvih sudi mi se danas pred vama!«</p><p class="noviRedak"> <h4>Pavlovo cezarejsko sužanjstvo</h4><p class="pocetakParagrafa"> <span class="brojRetka" id="22">22</span>Nato Feliks, koji je točno znao sve o ovom Putu, odgodi njihovu parnicu rekavši: »Kada dođe tisućnik Lizija, riješit ću vaš spor.«  <span class="brojRetka" id="23">23</span>Satniku pak naredi da se Pavao čuva, ali da uživa olakšice i da se nikomu od njegovih ne brani posluživati ga.</p><p class="pocetakParagrafa"> <span class="brojRetka" id="24">24</span>Nakon nekoliko dana stigne i Feliks sa svojom ženom Druzilom, koja bijaše Židovka; posla po Pavla i posluša ga o vjeri u Isusa Krista.  <span class="brojRetka" id="25">25</span>Kad Pavao stade raspravljati o pravednosti, uzdržljivosti i budućem Sudu, Feliks uplašen reče: »Zasad idi, a kad nađem vremena, pozvat ću te.«  <span class="brojRetka" id="26">26</span>Ujedno se nadao da će mu Pavao dati novaca. Zato ga je češće pozivao i s njim razgovarao.</p><p class="pocetakParagrafa"> <span class="brojRetka" id="27">27</span>Nakon dvije godine dobi Feliks za nasljednika Porcija Festa. Hoteći ugoditi Židovima, ostavi Feliks Pavla u okovima.</p></p></p>