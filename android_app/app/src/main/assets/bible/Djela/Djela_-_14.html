<h4>Propovijedanje u Ikoniju</h4><p class="pocetakParagrafa"> <span class="brojRetka" id="1">1</span>U Ikoniju isto tako uđoše u židovsku sinagogu i govorahu tako da povjerova veliko mnoštvo Židova i Grka.  <span class="brojRetka" id="2">2</span>Ali nepokorni Židovi razdražiše i podjariše pogane protiv braće.  <span class="brojRetka" id="3">3</span>Oni se ipak zadržaše duže vremena, smjeli u Gospodinu koji je svjedočio za Riječ milosti svoje, davao da se po njihovim rukama događaju znamenja i čudesa.</p><p class="pocetakParagrafa"> <span class="brojRetka" id="4">4</span>Mnoštvo se gradsko podvoji: jedni bijahu za Židove, drugi za apostole.  <span class="brojRetka" id="5">5</span>Pogani i Židovi sa svojim glavarima navališe da zlostave i kamenuju apostole.  <span class="brojRetka" id="6">6</span>Kada to opaziše, prebjegoše oni u likaonske gradove Listru i Derbu i okolicu.  <span class="brojRetka" id="7">7</span>Ondje su navješćivali evanđelje.</p><p class="noviRedak"> <h4>Ozdravljenje uzetoga u Listri</h4><p class="pocetakParagrafa"> <span class="brojRetka" id="8">8</span>U Listri je sjedio neki čovjek uzetih nogu, hrom od majčine utrobe; nikada nije hodao.  <span class="brojRetka" id="9">9</span>Čuo je Pavla gdje govori.  <span class="brojRetka" id="10">10</span>Pavao ga pronikne pogledom, vidje da ima vjeru u spasenje pa mu iza glasa reče: »Uspravi se na noge!« On skoči i prohoda.</p><p class="pocetakParagrafa"> <span class="brojRetka" id="11">11</span>Kad mnoštvo ugleda što učini Pavao, povika likaonski: »Bogovi u ljudskom obličju siđoše k nama!«  <span class="brojRetka" id="12">12</span>I nazvaše Barnabu Zeusom, a Pavla Hermesom jer je Pavao vodio riječ.  <span class="brojRetka" id="13">13</span>A svećenik Zeusa Predgradskoga dovede pred vrata bikove i vijence te u zajednici s narodom htjede žrtvovati.  <span class="brojRetka" id="14">14</span>Kada su to dočuli apostoli Barnaba i Pavao, razdriješe haljine i uletješe u narod vičući:  <span class="brojRetka" id="15">15</span>»Ljudi, što to radite? I mi smo smrtnici, baš kao i vi! Navješćujemo vam da se od tih ispraznosti obratite k Bogu živomu, koji stvori nebo i zemlju, more i sve što je u njima. <span class="brojRetka" id="16">16</span>On je u prošlim naraštajima pustio da svi pogani pođu svojim putovima.  <span class="brojRetka" id="17">17</span>Ipak ne ostavi sebe neposvjedočena: dobročinstva iskazuje, s neba vam kišu daje i vremena plodonosna, napunja hranom i radošću srca vaša.«  <span class="brojRetka" id="18">18</span>I tako govoreći, jedva sklonuše mnoštvo da im ne žrtvuje.</p><p class="noviRedak"> <h4>Pavao kamenovan</h4><p class="pocetakParagrafa"> <span class="brojRetka" id="19">19</span>Uto iz Antiohije i Ikonija nadođu neki Židovi, pridobiju svjetinu te kamenuju Pavla i odvuku ga izvan grada misleći da je mrtav.  <span class="brojRetka" id="20">20</span>Kad ga pak okružiše učenici, usta on i uđe u grad. Sutradan ode s Barnabom u Derbu.</p><p class="noviRedak"> <h4>Povratak u Antiohiju sirijsku</h4><p class="pocetakParagrafa"> <span class="brojRetka" id="21">21</span>Pošto navijestiše evanđelje tomu gradu i mnoge učiniše učenicima, vratiše se u Listru, u Ikonij i u Antiohiju.  <span class="brojRetka" id="22">22</span>Učvršćivali su duše učenika bodreći ih da ustraju u vjeri jer da nam je kroz mnoge nevolje ući u kraljevstvo Božje.  <span class="brojRetka" id="23">23</span>Postavljali su im po crkvama starješine te ih, nakon molitve i posta, povjeravahu Gospodinu u kojega su povjerovali.</p><p class="pocetakParagrafa"> <span class="brojRetka" id="24">24</span>Pošto su prešli Pizidiju, stigoše u Pamfiliju.  <span class="brojRetka" id="25">25</span>U Pergi navijestiše Riječ pa siđu u Ataliju.  <span class="brojRetka" id="26">26</span>Odande pak odjedriše u Antiohiju, odakle ono bijahu povjereni milosti Božjoj za djelo koje izvršiše.</p><p class="pocetakParagrafa"> <span class="brojRetka" id="27">27</span>Kada stigoše, sabraše Crkvu i pripovjediše što sve učini Bog po njima: da i poganima otvori vrata vjere.  <span class="brojRetka" id="28">28</span>I proveli su nemalo vremena s učenicima.</p></p></p></p>