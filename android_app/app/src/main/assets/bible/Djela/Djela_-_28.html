<h4>Pavao na Malti</h4><p class="pocetakParagrafa"> <span class="brojRetka" id="1">1</span>Jednom spašeni, doznasmo da se otok zove Malta.  <span class="brojRetka" id="2">2</span>Urođenici nam iskazivahu nesvakidašnje čovjekoljublje. Zapališe krijes i okupiše nas oko njega jer je počela kiša i bilo zima.  <span class="brojRetka" id="3">3</span>Pavao nakupi naramak granja i baci na krijes kadli zbog vrućine izađe zmija i pripije mu se za ruku.  <span class="brojRetka" id="4">4</span>Kad su urođenici vidjeli gdje mu životinja visi o ruci, govorili su među sobom: »Ovaj je čovjek zacijelo ubojica: umakao je moru i Pravda mu ne da živjeti.«  <span class="brojRetka" id="5">5</span>Ali on otrese životinju u vatru i ne bî mu ništa;  <span class="brojRetka" id="6">6</span>a oni očekivahu da će oteći i umah se srušiti mrtav. Pošto su dugo čekali i vidjeli da mu se ništa neobično nije dogodilo, promijeniše mišljenje te stadoše govoriti da je bog.</p><p class="pocetakParagrafa"> <span class="brojRetka" id="7">7</span>U okolici onoga mjesta bilo je imanje prvaka otoka, imenom Publija. On nas je primio i tri dana uljudno gostio.  <span class="brojRetka" id="8">8</span>A Publijeva je oca uhvatila ognjica i srdobolja pa je ležao. Pavao uđe k njemu, pomoli se, stavi na nj ruke i izliječi ga.  <span class="brojRetka" id="9">9</span>Nakon toga su dolazili i drugi koji na otoku bijahu bolesni te ozdravljali.  <span class="brojRetka" id="10">10</span>Oni nas mnogim počastima počastiše i na odlasku nam priskrbiše što je potrebno.</p><p class="noviRedak"> <h4>Od Malte do Rima</h4><p class="pocetakParagrafa"> <span class="brojRetka" id="11">11</span>Nakon tri mjeseca otplovismo aleksandrijskom lađom koja je prezimila na otoku i imala za znak Dioskure.  <span class="brojRetka" id="12">12</span>Doplovismo u Sirakuzu i ostadosmo ondje tri dana.  <span class="brojRetka" id="13">13</span>Odande ploveći uz obalu, stigosmo u Regij. Sutradan okrenu južnjak te za dva dana stigosmo u Puteole.  <span class="brojRetka" id="14">14</span>Ondje nađosmo braću koja nas zamoliše da ostanemo u njih sedam dana. Tako stigosmo u Rim.</p><p class="pocetakParagrafa"> <span class="brojRetka" id="15">15</span>Kada su tamošnja braća čula za nas, iziđoše nam u susret do Apijeva trga i Triju gostionica. Kad ih Pavao ugleda, zahvali Bogu i ohrabri se.  <span class="brojRetka" id="16">16</span>A kad uđosmo u Rim, Pavlu su dopustili stanovati zasebno, zajedno s vojnikom koji ga je čuvao.</p><p class="noviRedak"> <h4>Pavao i rimski Židovi</h4><p class="pocetakParagrafa"> <span class="brojRetka" id="17">17</span>Nakon tri dana sazva on židovske prvake. Kad se sabraše, reče im: »Ja, braćo, ne učinih ništa protiv naroda ni običaja otačkih, a ipak me okovana u Jeruzalemu predadoše u ruke Rimljana.  <span class="brojRetka" id="18">18</span>Oni me nakon istrage htjedoše pustiti jer nije na meni bilo ništa čime bih bio zaslužio smrt.  <span class="brojRetka" id="19">19</span>Kako se Židovi tome opriješe, bio sam prisiljen prizvati se na cara; ne dakle stoga što bih imao bilo za što tužiti svoj narod.  <span class="brojRetka" id="20">20</span>S toga dakle razloga zamolih vidjeti vas i obratiti vam se jer zbog nade Izraelove nosim ove verige.«</p><p class="pocetakParagrafa"> <span class="brojRetka" id="21">21</span>Oni mu odvrate: »Mi o tebi nismo primili nikakva pisma iz Judeje niti nam je tko od pristigle braće o tebi što zlo javio ili rekao.  <span class="brojRetka" id="22">22</span>Nego htjeli bismo od tebe čuti što misliš jer o toj sljedbi znamo samo da joj se posvuda proturječi.«</p><p class="noviRedak"> <h4>Od Židova k poganima</h4><p class="pocetakParagrafa"> <span class="brojRetka" id="23">23</span>Nato urekoše dan pa dođoše mnogi k njemu u stan. Izlagao im je i svjedočio o kraljevstvu Božjemu te ih od jutra do večeri iz Mojsijeva Zakona i Prorokâ uvjeravao o Isusu.  <span class="brojRetka" id="24">24</span>I jedne uvjeriše njegove riječi, a drugi nisu vjerovali.  <span class="brojRetka" id="25">25</span>Nesložni tako među sobom, stadoše se razilaziti kadli im Pavao reče još jednu riječ: »Lijepo Duh Sveti po Izaiji proroku reče ocima vašim:</p><p class="noviRedak"> </p><p class="stih1"> <span class="brojRetka" id="26">26</span>Idi k tomu narodu i reci mu:</p><p class="stih2">Slušat ćete, slušati – i nećete razumjeti;</p><p class="stih2">gledat ćete, gledati – i nećete vidjeti!</p><p class="noviRedak"> </p><p class="stih1"> <span class="brojRetka" id="27">27</span>Jer usalilo se srce naroda ovoga:</p><p class="stih2">uši začepiše,</p><p class="stih2">oči zatvoriše</p><p class="stih1">da očima ne vide,</p><p class="stih2">ušima ne čuju,</p><p class="stih2">srcem ne razumiju</p><p class="stih1">te se ne obrate</p><p class="stih2">pa ih izliječim.</p><p class="noviRedak"> </p><p class="pocetakParagrafa"> <span class="brojRetka" id="28">28</span>Neka vam je dakle svima znano: poganima je poslano ovo spasenje Božje; oni će poslušati!«</p><p class="noviRedak"> <h4>Zaključak</h4><p class="pocetakParagrafa"> <span class="brojRetka" id="30">30</span>Pavao osta pune dvije godine u svom unajmljenom stanu, gdje je primao sve koji su dolazili k njemu,  <span class="brojRetka" id="31">31</span>propovijedao kraljevstvo Božje i naučavao o Gospodinu Isusu Kristu sa svom slobodom, nesmetano.</p></p></p></p></p>