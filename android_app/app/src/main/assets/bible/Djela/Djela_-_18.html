<h4>Pavao u Korintu</h4><p class="pocetakParagrafa"> <span class="brojRetka" id="1">1</span>Nakon toga napusti Pavao Atenu i ode u Korint.  <span class="brojRetka" id="2">2</span>Ondje nađe nekog Židova imenom Akvilu, rodom iz Ponta, koji netom bijaše došao iz Italije sa svojom ženom Priscilom jer je Klaudije naredio da svi Židovi napuste Rim. Pohodio ih je  <span class="brojRetka" id="3">3</span>i, kako bijahu istog zanimanja, ostao kod njih i radio. Po zanimanju bijahu šatorari.  <span class="brojRetka" id="4">4</span>Svake je pak subote raspravljao u sinagogi i uvjeravao Židove i Grke.</p><p class="pocetakParagrafa"> <span class="brojRetka" id="5">5</span>Kad iz Makedonije pristigoše Sila i Timotej, Pavao se potpuno posveti Riječi svjedočeći Židovima da Isus jest Krist.  <span class="brojRetka" id="6">6</span>Kako se pak oni stadoše protiviti i huliti, otrese on haljine i reče im: »Krv vaša na glave vaše! Ja sam nedužan. Od sada idem k poganima.«  <span class="brojRetka" id="7">7</span>I ode odande te prijeđe u kuću nekoga bogobojazna čovjeka, imenom Ticija Justa, čija kuća bijaše tik do sinagoge.  <span class="brojRetka" id="8">8</span>A nadstojnik sinagoge Krisp povjerova Gospodinu zajedno sa svim svojim domom. I mnogi od Korinćana koji su to slušali povjerovaše i pokrstiše se.</p><p class="pocetakParagrafa"> <span class="brojRetka" id="9">9</span>Jedne noći reče Gospodin Pavlu u viđenju: »Ne boj se, nego govori i ne daj se ušutkati!  <span class="brojRetka" id="10">10</span>Ta ja sam s tobom i nitko se neće usuditi da ti naudi. Jer mnogo je naroda mojega u ovome gradu.«  <span class="brojRetka" id="11">11</span>Tako se zadrža godinu i šest mjeseci naučavajući među njima riječ Božju.</p><p class="noviRedak"> <h4>Pavao pred prokonzulom Galionom</h4><p class="pocetakParagrafa"> <span class="brojRetka" id="12">12</span>Ali dok je Galion bio prokonzul Ahaje, navališe Židovi jednodušno na Pavla, dovukoše ga u sudnicu  <span class="brojRetka" id="13">13</span>i rekoše: »Ovaj potiče ljude da protiv zakona štuju Boga.«  <span class="brojRetka" id="14">14</span>Pavao samo što nije zaustio kadli Galion reče Židovima: »Da je posrijedi zločin kakav ili nedjelo opako, saslušao bih vas, Židovi, kako je pravo;  <span class="brojRetka" id="15">15</span>je li pak raspra o riječi i imenima i o nekom vašem zakonu, proviđajte sami; u tome ja ne želim biti sudac.«  <span class="brojRetka" id="16">16</span>I otpremi ih iz sudnice.  <span class="brojRetka" id="17">17</span>A oni svi pograbiše nadstojnika sinagoge Sostena i stadoše ga šibati pred sudnicom. Galion nije za to ništa mario.</p><p class="noviRedak"> <h4>Povratak u Antiohiju</h4><p class="pocetakParagrafa"> <span class="brojRetka" id="18">18</span>Pavao osta još podosta vremena, a onda se oprosti s braćom pa pošto se u Kenhreji ošiša jer imaše zavjet, zaplovi prema Siriji, a s njime i Priscila i Akvila.  <span class="brojRetka" id="19">19</span>Stigoše u Efez. Tu ih ostavi, a on uđe u sinagogu i stade raspravljati sa Židovima.  <span class="brojRetka" id="20">20</span>Oni ga zamole da ostanu duže vremena, ali on ne pristade,  <span class="brojRetka" id="21">21</span>nego se oprosti: »Još ću se«, reče, »vratiti k vama, bude li Božja volja.« I otplovi iz Efeza.</p><p class="pocetakParagrafa"> <span class="brojRetka" id="22">22</span>Kad stiže u Cezareju, uziđe pozdraviti Crkvu pa onda siđe u Antiohiju.</p><p class="noviRedak"> <h2>V. PAVLOVO TREĆE MISIJSKO PUTOVANJE</h2> <span class="brojRetka" id="23">23</span>Neko se vrijeme zadrža pa onda ode i zareda galacijskim područjem i Frigijom utvrđujući sve učenike.</p><p class="noviRedak"> <h4>Apolon u Efezu</h4><p class="pocetakParagrafa"> <span class="brojRetka" id="24">24</span>Uto neki Židov imenom Apolon, rodom Aleksandrijac, čovjek rječit i upućen u Pisma, stiže u Efez.  <span class="brojRetka" id="25">25</span>On bijaše upućen u Put Gospodnji pa je vatrene duše govorio i naučavao pomno o Isusu, premda je znao samo za Ivanovo krštenje.  <span class="brojRetka" id="26">26</span>Poče on tako smjelo govoriti u sinagogi. Čuše ga Priscila i Akvila, uzeše ga k sebi i pomnije mu izložiše Put Božji.</p><p class="pocetakParagrafa"> <span class="brojRetka" id="27">27</span>A kad je nakanio otići u Ahaju, ohrabriše ga braća i napisaše učenicima da ga prime. Kad je stigao onamo, uvelike je koristio vjernicima po milosti  <span class="brojRetka" id="28">28</span>jer je snažno pobijao Židove javno pokazujući iz Pisama da Isus jest Krist.</p></p></p></p>