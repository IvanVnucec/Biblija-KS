<h2>VI. PAVAO – SUŽANJ KRISTOV</h2><h3>EVANĐELJE U RIMU</h3><h4>Iz Mileta u Jeruzalem</h4><p class="pocetakParagrafa"> <span class="brojRetka" id="1">1</span>Pošto se otrgosmo od njih, zaplovismo. Jedreći ravno, stigosmo na Kos, a sutradan na Rod pa odande u Pataru.  <span class="brojRetka" id="2">2</span>Kad nađosmo lađu za Feniciju, popesmo se i otplovismo.  <span class="brojRetka" id="3">3</span>Kad bijasmo napomol Cipru, ostavismo ga slijeva jedreći prema Siriji. Pristadosmo u Tiru jer je ondje lađa imala iskrcati tovar.  <span class="brojRetka" id="4">4</span>Pronađosmo učenike i ostadosmo ondje sedam dana. Oni po Duhu nagovarahu Pavla da ne uzlazi u Jeruzalem.  <span class="brojRetka" id="5">5</span>Ali kad nam istekoše dani, ipak otputovasmo. Ispratiše nas svi, sa ženama i djecom, do izvan grada. Na žalu klekosmo i pomolismo se.  <span class="brojRetka" id="6">6</span>Pozdravismo se, popesmo se na lađu, a oni se vratiše kući.</p><p class="pocetakParagrafa"> <span class="brojRetka" id="7">7</span>Tako dovršismo plovidbu. Iz Tira stigosmo u Ptolemaidu. Pozdravili smo braću i ostali jedan dan u njih.  <span class="brojRetka" id="8">8</span>Sutradan otputovasmo i stigosmo u Cezareju. Uđosmo u kuću Filipa evanđelista, jednog od sedmorice, i ostadosmo kod njega.  <span class="brojRetka" id="9">9</span>On je imao četiri kćeri djevice koje su prorokovale.</p><p class="pocetakParagrafa"> <span class="brojRetka" id="10">10</span>Kako smo se zadržali mnogo dana, siđe iz Judeje neki prorok imenom Agab,  <span class="brojRetka" id="11">11</span>dođe k nama, uze Pavlov pojas, sveza sebi noge i ruke te reče: »Ovo govori Duh Sveti: Čovjeka čiji je ovo pojas ovako će svezati Židovi u Jeruzalemu i predati u ruke pogana.«  <span class="brojRetka" id="12">12</span>Kada smo to čuli, stadosmo mi i mještani zaklinjati Pavla da ne uzlazi u Jeruzalem.  <span class="brojRetka" id="13">13</span>Nato on odvrati: »Što plačete i parate mi srce? Ta spreman sam ne samo biti svezan nego i umrijeti u Jeruzalemu za ime Gospodina Isusa.«  <span class="brojRetka" id="14">14</span>A kako se nije dao nagovoriti, ušutjesmo rekavši: »Gospodnja budi volja!«</p><p class="noviRedak"> <h4>Pavao u Jeruzalemu</h4><p class="pocetakParagrafa"> <span class="brojRetka" id="15">15</span>Nakon tih dana spremismo se i uzađosmo u Jeruzalem.  <span class="brojRetka" id="16">16</span>S nama pođoše i učenici iz Cezareje pa nas odvedoše k nekomu Mnasonu Cipraninu, starom učeniku, da u njega odsjednemo.</p><p class="pocetakParagrafa"> <span class="brojRetka" id="17">17</span>Kad stigosmo u Jeruzalem, primiše nas braća radosno.  <span class="brojRetka" id="18">18</span>Sutradan ode Pavao zajedno s nama k Jakovu. Nađoše se ondje i sve starješine.  <span class="brojRetka" id="19">19</span>Pošto ih pozdravi, stade im potanko izlagati što učini Bog među poganima po njegovoj službi.  <span class="brojRetka" id="20">20</span>Pošto su ga oni poslušali, dadoše slavu Bogu pa mu rekoše: »Vidiš, brate: deseci su tisuća Židova povjerovali i svi su revnitelji Zakona.  <span class="brojRetka" id="21">21</span>A o tebi im je dojavljeno da sve Židove koji su među poganima upućuješ na otpad od Mojsija učeći ih da ne obrezuju djece i ne žive po običajima.  <span class="brojRetka" id="22">22</span>Što dakle? Čut će svakako da si došao.  <span class="brojRetka" id="23">23</span>Učini stoga što ti kažemo. U nas su četiri čovjeka koji imaju zavjet.  <span class="brojRetka" id="24">24</span>Njih uzmi, s njima se zajedno posveti, plati za njih da se ošišaju pa će svi spoznati da nema ništa od onoga što im je o tebi dojavljeno, nego da si i ti na pravu putu i da opslužuješ Zakon.  <span class="brojRetka" id="25">25</span>A što se tiče pogana koji povjerovaše – poslali smo što odlučismo: da se klone mesa žrtvovana idolima, krvi, udavljenoga i bludništva.«</p><p class="pocetakParagrafa"> <span class="brojRetka" id="26">26</span>Nato Pavao uze one ljude, sutradan se s njima zajedno posveti, uđe u Hram, oglasi svršetak danâ posvećenja nakon kojih će se za svakoga od njih prinijeti prinos.</p><p class="noviRedak"> <h4>Pavao u tamnici</h4><p class="pocetakParagrafa"> <span class="brojRetka" id="27">27</span>Kad se upravo navršavalo tih sedam dana, neki ga Židovi iz Azije opaze u Hramu, uzbune sav narod pa podignu na nj ruke  <span class="brojRetka" id="28">28</span>vičući: »Izraelci, u pomoć! Evo čovjeka koji sve posvuda poučava protiv naroda, Zakona i ovoga mjesta pa je još i Grke uveo u Hram i oskvrnuo ovo sveto mjesto.«  <span class="brojRetka" id="29">29</span>Jer prije su s njime u gradu vidjeli Trofima Efežanina i mislili da je Pavao njega uveo u Hram.</p><p class="pocetakParagrafa"> <span class="brojRetka" id="30">30</span>Sav se grad uskomeša, nasta strka naroda. Pograbe Pavla i odvuku ga izvan Hrama pa odmah pozatvaraju vrata.  <span class="brojRetka" id="31">31</span>Dok su mu o glavi radili, dođe do tisućnika čete glas da je sav Jeruzalem uzavreo.  <span class="brojRetka" id="32">32</span>On odmah uze vojnike i satnike pa otrča dolje k njima. Oni pak kako ugledaše tisućnika i vojnike, prestadoše udarati Pavla.  <span class="brojRetka" id="33">33</span>Onda se tisućnik približi, uhvati ga, zapovjedi da ga okuju dvojim verigama pa stade ispitivati tko je i što je učinio.  <span class="brojRetka" id="34">34</span>Iz svjetine su jedni izvikivali ovo, drugi ono. Kako zbog graje nije mogao saznati ništa pouzdano, zapovjedi da se odvede u vojarnu.</p><p class="pocetakParagrafa"> <span class="brojRetka" id="35">35</span>Kad se Pavao pojavi na stubama, morali su ga vojnici nositi zbog silovitosti svjetine.  <span class="brojRetka" id="36">36</span>Jer mnoštvo je naroda išlo za njima i vikalo: »Smakni ga!«</p><p class="noviRedak"> <h4>Pavlova obrana</h4><p class="pocetakParagrafa"> <span class="brojRetka" id="37">37</span>Upravo na ulazu u vojarnu reče Pavao tisućniku: »Smijem li nešto reći?« On ga upita: »Zar znaš grčki?  <span class="brojRetka" id="38">38</span>Ti dakle nisi onaj Egipćanin koji je prije nekoliko dana pobunio i u pustinju odveo one četiri tisuće bodežara?«  <span class="brojRetka" id="39">39</span>Pavao odvrati: »Ja sam Židov iz Tarza cilicijskoga, građanin grada znamenitoga. Molim te, dopusti mi progovoriti narodu.«  <span class="brojRetka" id="40">40</span>Kad mu on dopusti, Pavao stojeći na stubama mahnu rukom narodu pa kad nasta velika tišina, prozbori hebrejskim jezikom:</p></p></p></p>