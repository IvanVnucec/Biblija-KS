<h4>U Solunu. Spor sa Židovima</h4><p class="pocetakParagrafa"> <span class="brojRetka" id="1">1</span>Prošavši kroz Amfipol i Apoloniju, stigoše u Solun, gdje bijaše židovska sinagoga.  <span class="brojRetka" id="2">2</span>Po običaju uđe Pavao onamo. Tri je subote s njima raspravljao na temelju Pisama.  <span class="brojRetka" id="3">3</span>Tumačio je i izlagao: »Trebalo je da Krist trpi i uskrsne od mrtvih. Taj Krist jest Isus koga vam ja navješćujem.«  <span class="brojRetka" id="4">4</span>Neki se od njih uvjeriše pa se pridružiše Pavlu i Sili; tako i veliko mnoštvo bogobojaznih Grka i nemalo uglednih žena.</p><p class="pocetakParagrafa"> <span class="brojRetka" id="5">5</span>Židove nato spopade zavist pa pridobiše neke opake uličnjake, potakoše ih i pobuniše grad te nahrupiše u kuću Jasonovu tražeći da se Pavao i Sila izvedu pred narod.  <span class="brojRetka" id="6">6</span>Kako ih ne nađoše, odvukoše Jasona i neke od braće pred gradske glavare vičući: »Evo i ovdje onih koji pobuniše sav svijet.  <span class="brojRetka" id="7">7</span>Jason ih je ugostio. Svi oni rade protiv carskih odredaba: tvrde da postoji drugi kralj – Isus.«  <span class="brojRetka" id="8">8</span>Time uzbuniše svjetinu i glavare koji su to čuli  <span class="brojRetka" id="9">9</span>te oni od Jasona i ostalih uzeše jamčevinu pa ih pustiše.</p><p class="noviRedak"> <h4>Nove poteškoće u Bereji</h4><p class="pocetakParagrafa"> <span class="brojRetka" id="10">10</span>Braća su pak brže-bolje noću odaslala Pavla i Silu u Bereju. Kad su stigli, odoše u židovsku sinagogu.  <span class="brojRetka" id="11">11</span>Ovi su Židovi bili plemenitiji od solunskih: primili su Riječ sa svom spremnošću i danomice istraživali Pisma da li je to tako.  <span class="brojRetka" id="12">12</span>Mnogi od njih stoga povjerovaše, a tako i nemalo uglednih grčkih žena i muževa.</p><p class="pocetakParagrafa"> <span class="brojRetka" id="13">13</span>Ali kad su solunski Židovi doznali da Pavao i u Bereji navješćuje riječ Božju, odoše te i ondje podjariše i uzbuniše svjetinu.  <span class="brojRetka" id="14">14</span>Braća tada brže-bolje uputiše Pavla k moru. Sila pak i Timotej ostadoše ondje.  <span class="brojRetka" id="15">15</span>Pratioci dovedoše Pavla do Atene pa se vratiše noseći Sili i Timoteju zapovijed da što prije dođu k njemu.</p><p class="noviRedak"> <h4>Pavao u Ateni</h4><p class="pocetakParagrafa"> <span class="brojRetka" id="16">16</span>Dok ih je u Ateni iščekivao, ogorči se Pavao u duši promatrajući kako je grad pokumiren.  <span class="brojRetka" id="17">17</span>Međutim, raspravljaše u sinagogi sa Židovima i bogobojaznima, a na trgu svaki dan s onima koji bi se ondje zatekli.  <span class="brojRetka" id="18">18</span>Dobacivahu mu i neki od epikurejskih i stoičkih filozofa. Jedni su govorili: »Što bi htjela reći ta čavka?« Drugi pak: »Navješćuje, čini se, neke tuđe bogove.« Jer navješćivaše Isusa i uskrsnuće.</p><p class="pocetakParagrafa"> <span class="brojRetka" id="19">19</span>Onda su ga uzeli i odveli na Areopag i upitali: »Bismo li mogli znati kakav to nov nauk naučavaš?  <span class="brojRetka" id="20">20</span>Čudnovatim nam nekim tvrdnjama uši puniš. Željeli bismo stoga znati što bi to imalo biti.«</p><p class="pocetakParagrafa"> <span class="brojRetka" id="21">21</span>Nijedan Atenjanin ni doseljeni stranac ni na što drugo ne trati vrijeme nego na pripovijedanje i slušanje novosti.</p><p class="noviRedak"> <h4>Pavlova besjeda pred Areopagom</h4><p class="pocetakParagrafa"> <span class="brojRetka" id="22">22</span>Tada Pavao stade posred Areopaga i reče: »Atenjani! U svemu ste, vidim, nekako veoma bogoljubni.  <span class="brojRetka" id="23">23</span>Doista, prolazeći i promatrajući vaše svetinje, nađoh i žrtvenik s natpisom: Nepoznatom Bogu. Što dakle ne poznajete, a štujete, to vam ja navješćujem.«</p><p class="pocetakParagrafa"> <span class="brojRetka" id="24">24</span>»Bog koji stvori svijet i sve na njemu, on, neba i zemlje Gospodar, ne prebiva u rukotvorenim hramovima;  <span class="brojRetka" id="25">25</span>i ne poslužuju ga ljudske ruke, kao da bi što trebao, on koji svima daje život, dah i – sve.  <span class="brojRetka" id="26">26</span>Od jednoga sazda cijeli ljudski rod da prebiva po svem licu zemlje; ustanovi određena vremena i međe prebivanja njihova  <span class="brojRetka" id="27">27</span>da traže Boga, ne bi li ga kako napipali i našli. Ta nije daleko ni od koga od nas.  <span class="brojRetka" id="28">28</span>U njemu doista živimo, mičemo se i jesmo, kao što i neki od vaših pjesnika rekoše: Njegov smo čak i rod!«</p><p class="pocetakParagrafa"> <span class="brojRetka" id="29">29</span>»Ako smo dakle rod Božji, ne smijemo smatrati da je božanstvo slično zlatu, srebru ili kamenu, liku isklesanu umijećem i maštom ljudskom.«</p><p class="pocetakParagrafa"> <span class="brojRetka" id="30">30</span>»I ne obazirući se na vremena neznanja, nutka sada Bog ljude da se svi i posvuda obrate  <span class="brojRetka" id="31">31</span>jer ustanovi Dan u koji će suditi svijetu po pravdi, po Čovjeku kojega odredi, pred svima ovjerovi uskrisivši ga od mrtvih.«</p><p class="pocetakParagrafa"> <span class="brojRetka" id="32">32</span>Kad čuše »uskrsnuće od mrtvih«, jedni se stadoše rugati, a drugi rekoše: »Još ćemo te o tom slušati!«  <span class="brojRetka" id="33">33</span>Tako se Pavao povuče od njih.  <span class="brojRetka" id="34">34</span>Neki ipak prionuše uza nj i povjerovaše; među njima i Dionizije Areopagit, neka žena imenom Damara i drugi s njima.</p></p></p></p>