<h4>Petar i Ivan pred Vijećem</h4><p class="pocetakParagrafa"> <span class="brojRetka" id="1">1</span>Dok su oni još govorili narodu, priđu im svećenici, hramski zapovjednik i saduceji,  <span class="brojRetka" id="2">2</span>ozlovoljeni što uče narod i navješćuju – u Isusu – uskrsnuće od mrtvih;  <span class="brojRetka" id="3">3</span>pograbe ih i bace u tamnicu do sutra jer već bijaše večer.  <span class="brojRetka" id="4">4</span>Ipak mnogi od onih koji su čuli Riječ, povjerovaše te broj vjernika poraste nekako do pet tisuća.</p><p class="pocetakParagrafa"> <span class="brojRetka" id="5">5</span>Sutradan se sastadoše u Jeruzalemu glavari, starješine i pismoznanci –  <span class="brojRetka" id="6">6</span>i veliki svećenik Ana, i Kajfa, i Ivan, i Aleksandar, i svi od roda velikosvećeničkoga.  <span class="brojRetka" id="7">7</span>Izvedoše apostole preda se pa ih stadoše ispitivati: »Kojom snagom ili po kojem imenu vi to učiniste?«</p><p class="pocetakParagrafa"> <span class="brojRetka" id="8">8</span>Onda Petar pun Duha Svetoga reče: »Glavari narodni i starješine!  <span class="brojRetka" id="9">9</span>Zar mi danas odgovaramo zbog dobra djela učinjena bolesnu čovjeku? Po kome je ovaj spašen?  <span class="brojRetka" id="10">10</span>Neka bude znano svima vama i svemu narodu Izraelovu: po imenu Isusa Krista Nazarećanina, kojega ste vi raspeli, a kojega Bog uskrisi od mrtvih! Po njemu ovaj stoji pred vama zdrav!  <span class="brojRetka" id="11">11</span>On je onaj kamen koji vi graditelji odbaciste, ali koji postade kamen zaglavni. <span class="brojRetka" id="12">12</span>I nema ni u kome drugom spasenja. Nema uistinu pod nebom drugoga imena dana ljudima po kojemu se možemo spasiti.«</p><p class="pocetakParagrafa"> <span class="brojRetka" id="13">13</span>Kad vidješe neustrašivost Petrovu i Ivanovu, a znajući da su to ljudi nepismeni i neuki, bijahu u čudu; znali su ih, da bijahu s Isusom, ali  <span class="brojRetka" id="14">14</span>videći gdje s njima stoji izliječeni čovjek, nisu mogli ništa protusloviti.  <span class="brojRetka" id="15">15</span>Stoga zapovjediše da izađu iz vijećnice pa stadoše raspravljati:  <span class="brojRetka" id="16">16</span>»Što ćemo s tim ljudima? Ta učinili su očit znak, poznat svim Jeruzalemcima, ne možemo ga nijekati;  <span class="brojRetka" id="17">17</span>ali da se još više ne razglasi u narod, zaprijetimo im da nikomu živom o tom imenu više ne govore.«</p><p class="pocetakParagrafa"> <span class="brojRetka" id="18">18</span>Pozvaše ih i zapovjediše im da podnipošto ne zbore niti naučavaju u ime Isusovo.  <span class="brojRetka" id="19">19</span>Ali im Petar i Ivan odgovoriše: »Sudite je li pred Bogom pravo slušati radije vas nego Boga.  <span class="brojRetka" id="20">20</span>Mi doista ne možemo ne govoriti što vidjesmo i čusmo.«  <span class="brojRetka" id="21">21</span>Ali oni ne našavši kako da ih kazne, opet im zaprijete pa ih otpuste poradi naroda jer su svi slavili Boga zbog onoga što se dogodilo.  <span class="brojRetka" id="22">22</span>Jer čovjeku na kom se dogodi čudo ozdravljenja bijaše više od četrdeset godina.</p><p class="noviRedak"> <h4>Molitva u progonstvu</h4><p class="pocetakParagrafa"> <span class="brojRetka" id="23">23</span>Otpušteni, odoše svojima i javiše što im rekoše veliki svećenici i starješine.  <span class="brojRetka" id="24">24</span>Kad su oni to čuli, jednodušno podigoše glas k Bogu i rekoše:</p><p class="noviRedak"> </p><p class="stih1">»Gospodine,</p><p class="stih2">ti si stvorio nebo i zemlju i more</p><p class="stih2">i sve što je u njima!</p><p class="stih1"> <span class="brojRetka" id="25">25</span>Ti si na usta oca našega, sluge svoga Davida,</p><p class="stih2">po Duhu Svetom rekao:</p><p class="stih1">Zašto se bune narodi,</p><p class="stih2">zašto puci ludosti snuju?</p><p class="noviRedak"> </p><p class="stih1"> <span class="brojRetka" id="26">26</span>Ustaju kraljevi zemaljski,</p><p class="stih2">Knezovi se ròtē protiv Gospodina</p><p class="stih2">i protiv Pomazanika njegova.</p><p class="noviRedak"> </p><p class="stih1"> <span class="brojRetka" id="27">27</span>Ròtē se, uistinu, u ovome gradu</p><p class="stih2">na svetog Slugu tvoga Isusa,</p><p class="stih2">kog pomaza,</p><p class="stih1">ròtē se Herod i Poncije Pilat</p><p class="stih2">zajedno s narodima i pucima izraelskim</p><p class="noviRedak"> </p><p class="stih1"> <span class="brojRetka" id="28">28</span>da učine što tvoja ruka i tvoja volja</p><p class="stih2">predodredi da se zbude.</p><p class="noviRedak"> </p><p class="stih1"> <span class="brojRetka" id="29">29</span>I evo sada, Gospodine,</p><p class="stih2">promotri prijetnje njihove</p><p class="stih2">i daj slugama svojim</p><p class="stih2">sa svom smjelošću navješćivati riječ tvoju!</p><p class="noviRedak"> </p><p class="stih1"> <span class="brojRetka" id="30">30</span>Pruži ruku svoju</p><p class="stih2">da bude ozdravljenja, znamenja i čudesa</p><p class="stih2">po imenu svetoga Sluge tvoga Isusa.«</p><p class="pocetakParagrafa"> <span class="brojRetka" id="31">31</span>I pošto se pomoliše, potrese se mjesto gdje bijahu sabrani, i svi se napuniše Duha Svetoga te stanu navješćivati riječ Božju smjelo.</p><p class="noviRedak"> <h4>Prvotna kršćanska zajednica</h4><p class="pocetakParagrafa"> <span class="brojRetka" id="32">32</span>U mnoštva onih što prigrliše vjeru bijaše jedno srce i jedna duša. I nijedan od njih nije svojim zvao ništa od onoga što je imao, nego im sve bijaše zajedničko.  <span class="brojRetka" id="33">33</span>Apostoli pak velikom silom davahu svjedočanstvo o uskrsnuću Gospodina Isusa i svi uživahu veliku naklonost.  <span class="brojRetka" id="34">34</span>Doista, nitko među njima nije oskudijevao jer koji bi god posjedovali zemljišta ili kuće, prodavali bi ih i utržak donosili  <span class="brojRetka" id="35">35</span>i stavljali pred noge apostolima. A dijelilo se svakomu koliko je trebao.</p><p class="noviRedak"> <h4>Barnabina plemenitost</h4><p class="pocetakParagrafa"> <span class="brojRetka" id="36">36</span>A Josip, od apostola prozvan Barnaba, što znači Sin utjehe, levit, rodom Cipranin,  <span class="brojRetka" id="37">37</span>posjedovaše jednu njivu; proda je pa donese novac i postavi pred noge apostolima.</p></p></p></p>