<p class="pocetakParagrafa"> <span class="brojRetka" id="1">1</span>A ti, Betleheme Efrato,</p><p class="stih2">najmanji među kneževstvima Judinim,</p><p class="stih1">iz tebe će mi izaći</p><p class="stih2">onaj koji će vladati Izraelom; </p><p class="stih1">njegov je iskon od davnina,</p><p class="stih2">od vječnih vremena.</p><p class="stih1"> <span class="brojRetka" id="2">2</span>Zato će ih Jahve ostaviti</p><p class="stih2">dok ne rodi ona koja ima roditi.</p><p class="stih1">Tada će se ostatak njegove braće vratiti</p><p class="stih2">djeci Izraelovoj.</p><p class="stih1"> <span class="brojRetka" id="3">3</span>On će se uspraviti,</p><p class="stih2">na pašu izvodit’ svoje stado</p><p class="stih1">silom Jahvinom,</p><p class="stih2">veličanstvom imena Boga svojega.</p><p class="stih1">Oni će u miru živjeti,</p><p class="stih2">jer će on rasprostrijeti svoju vlast</p><p class="stih2">sve do krajeva zemaljskih.</p><p class="stih1"> <span class="brojRetka" id="4">4</span>On – on je mir!</p><p class="stih1">Ako Asirci provale u našu zemlju,</p><p class="stih2">ako stupe u naše dvore,</p><p class="stih1">podići ćemo na njih sedam pastira,</p><p class="stih2">osam narodnih knezova.</p><p class="stih1"> <span class="brojRetka" id="5">5</span>Zemlju asirsku oni će mačem opasti,</p><p class="stih2">zemlju Nimrodovu sabljama.</p><p class="stih1">I on će nas osloboditi od Asiraca</p><p class="stih2">ako provale u našu zemlju,</p><p class="stih2">ako stupe na naše tlo.</p><h4>Budućnost Ostatka</h4><p class="stih1"> <span class="brojRetka" id="6">6</span>Tada će ostatak Jakovljev,</p><p class="stih2">među brojnim narodima,</p><p class="stih1">biti kao rosa koja od Jahve dolazi,</p><p class="stih2">kao kapljice kiše na travi</p><p class="stih1">koja ne čeka na čovjeka</p><p class="stih2">niti iščekuje sina čovječjeg.</p><p class="stih1"> <span class="brojRetka" id="7">7</span>Tada će ostatak Jakovljev,</p><p class="stih2">među brojnim narodima,</p><p class="stih1">biti kao lav među šumskim zvijerima,</p><p class="stih2">kao lavić među ovčjim stadima:</p><p class="stih1">svaki put kad prolazi,</p><p class="stih2">on gazi nogama, razdire,</p><p class="stih2">i nitko da od njega izbavi.</p><p class="stih1"> <span class="brojRetka" id="8">8</span>Tvoja ruka neka se podigne na protivnike,</p><p class="stih2">svi tvoji neprijatelji bit će zatrti!</p><p class="stih1"> <span class="brojRetka" id="9">9</span>»U onaj dan« – riječ je Jahvina –</p><p class="stih2">»potamanit ću sve tvoje konje,</p><p class="stih2">uništiti tvoja bojna kola;</p><p class="stih1"> <span class="brojRetka" id="10">10</span>razorit ću po tvojoj zemlji svako naselje,</p><p class="stih2">porušiti sve tvoje tvrde gradove.</p><p class="stih1"> <span class="brojRetka" id="11">11</span>Zatrt ću iz tvoje ruke bajanje,</p><p class="stih2">vračara više nećeš imati;</p><p class="stih1"> <span class="brojRetka" id="12">12</span>i zatrt ću u tebi</p><p class="stih2">sve kipove i stupove kamene.</p><p class="stih1">I ti se više nećeš klanjati</p><p class="stih2">pred djelom ruku svojih.</p><p class="stih1"> <span class="brojRetka" id="13">13</span>Iskorijenit ću ašere iz tebe</p><p class="stih2">i razorit ću tvoje gradove.</p><p class="stih1"> <span class="brojRetka" id="14">14</span>U gnjevu, u bijesu, izvršit ću osvetu</p><p class="stih2">na narodima koji nisu slušali.«</p>