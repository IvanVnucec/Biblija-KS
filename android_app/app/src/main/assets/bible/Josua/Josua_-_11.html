<h3>8. OSVAJANJE SJEVERNE PALESTINE</h3><h4>Savez kraljeva sa sjevera</h4><p class="pocetakParagrafa"> <span class="brojRetka" id="1">1</span>Kad je sve to čuo Jabin, kralj od Hasora, obavijesti Jobaba, kralja od Madona, i kralja od Šimrona, i kralja od Akšafa,  <span class="brojRetka" id="2">2</span>i kraljeve na sjeveru, u Gorju, i u Arabi južno od Kinereta, i u Šefeli, i na uzvišicama Dora prema moru;  <span class="brojRetka" id="3">3</span>Kanaance na istoku i zapadu, Amorejce, Hetite, Perižane i Jebusejce u planinama, Hivijce pod Hermonom u zemlji Mispi.  <span class="brojRetka" id="4">4</span>Svi oni izađu sa svim svojim četama, s mnoštvom što ga bijaše kao pijeska na obali morskoj i s mnogim konjima i kolima.</p><p class="noviRedak"> <h4>Pobjeda kod Meroma</h4><p class="pocetakParagrafa"> <span class="brojRetka" id="5">5</span>Udruže se, dakle, svi ti kraljevi i utabore se zajedno na vodama Meroma da se bore protiv Izraela.  <span class="brojRetka" id="6">6</span>Tada Jahve reče Jošui: »Ne boj se njih, jer ću sutra u ovo doba učiniti te će svi biti pobijeni pred Izraelom; konje njihove osakati, a bojna im kola ognjem spali.«</p><p class="pocetakParagrafa"> <span class="brojRetka" id="7">7</span>Jošua povede na njih sve svoje ratnike, iznenada ih napade na vodama Meroma i udari na njih.  <span class="brojRetka" id="8">8</span>I Jahve ih dade u ruke Izraelcima te ih oni pobiše i protjeraše sve do Velikog Sidona i do Misrefot Majima i do ravnice Mispe na istoku; i poraziše ih tako te nitko ne preživje.  <span class="brojRetka" id="9">9</span>Jošua učini kako mu je Jahve zapovjedio: konje im osakati, a kola im ognjem spali.</p><p class="noviRedak"> <h4>Osvajanje Hasora i ostalih sjevernih gradova</h4><p class="pocetakParagrafa"> <span class="brojRetka" id="10">10</span>U to se vrijeme vrati Jošua i zauze Hasor, a njegova kralja pogubi mačem. Hasor je nekoć bio glavni grad svim tim kraljevstvima.  <span class="brojRetka" id="11">11</span>Pobili su sve oštricom mača, izvršujući »herem«, kletvu. Ne ostade ništa živo, a Hasor spališe ognjem.  <span class="brojRetka" id="12">12</span>Sve gradove onih kraljeva pokori Jošua i pobi kraljeve oštricom mača, izvršujući »herem«, kletvu, kao što je bio zapovjedio Mojsije, sluga Jahvin.  <span class="brojRetka" id="13">13</span>Od ostalih gradova koji se dizahu na svojim brežuljcima Izraelci nisu spalili ni jednoga, osim Hasora, koji spali Jošua.</p><p class="pocetakParagrafa"> <span class="brojRetka" id="14">14</span>Sav plijen iz tih gradova i stoku razdijeliše sinovi Izraelovi među sobom, a sve ljude pobiše oštricom mača, istrijebiše ih i ni žive duše ne ostade.</p><p class="noviRedak"> <h4>Jošua izvršava Mojsijevu zapovijed</h4><p class="pocetakParagrafa"> <span class="brojRetka" id="15">15</span>Sve što Jahve bijaše zapovjedio svome sluzi Mojsiju, zapovjedio je Mojsije Jošui, a Jošua sve izvršio, ne izostavivši ništa od svega što Jahve bijaše zapovjedio Mojsiju.  <span class="brojRetka" id="16">16</span>Tako je Jošua zauzeo svu zemlju: Gorje, sav Negeb i svu zemlju Gošen, Šefelu, Arabu, Izraelsko gorje i njegove brežuljke,  <span class="brojRetka" id="17">17</span>od gore Halaka, koja se diže prema Seiru, pa do Baal Gada, u ravnici libanonskoj pod gorom Hermonom; zarobio je sve njihove kraljeve, pobio ih i pogubio.  <span class="brojRetka" id="18">18</span>Dugo je vremena ratovao Jošua s tim kraljevima.  <span class="brojRetka" id="19">19</span>Nije bilo ni jednoga grada koji je sklopio mir sa sinovima Izraelovim, osim Hivijaca, koji su živjeli u Gibeonu: sve ih zauzeše ratom.  <span class="brojRetka" id="20">20</span>Jahve im bijaše otvrdnuo srca te su izašli u boj protiv Izraela i pali pod »herem«, kletvu bez smilovanja, da budu istrijebljeni, kako je to Jahve bio zapovjedio Mojsiju.</p><p class="noviRedak"> <h4>Uništenje Anakovaca</h4><p class="pocetakParagrafa"> <span class="brojRetka" id="21">21</span>U ono vrijeme dođe Jošua i istrijebi Anakovce iz Gorja, iz Hebrona, iz Debira, iz Anaba, iz svega gorja Judina i iz svega gorja Izraelova: predade ih »heremu«, uništenju, njih i sve njihove gradove.  <span class="brojRetka" id="22">22</span>Tako ne ostade nijedan Anakovac u svoj zemlji sinova Izraelovih, osim u Gazi, u Gatu i Ašdodu.  <span class="brojRetka" id="23">23</span>Jošua zauze svu zemlju, kao što je Jahve bio rekao Mojsiju, i dade je u baštinu Izraelu podijelivši je po plemenima.</p><p class="pocetakParagrafa">I konačno zemlja počinu od rata.</p></p></p></p></p>