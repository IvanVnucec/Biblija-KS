<h4>Jošuine uhode u Jerihonu</h4><p class="pocetakParagrafa"> <span class="brojRetka" id="1">1</span>Jošua, sin Nunov, posla potajno iz Šitima dvojicu uhoda s nalogom: »Idite, izvidite područje, osobito Jerihon.« Oni odu i stignu u kuću bludnice koja se zvala Rahaba i ondje prenoće.  <span class="brojRetka" id="2">2</span>To bude javljeno kralju jerihonskom: »Evo, stigoše noćas ovamo neki ljudi od sinova Izraelovih da izvide zemlju.«  <span class="brojRetka" id="3">3</span>Tada kralj jerihonski poruči Rahabi: »Izvedi ljude koji su došli k tebi, koji su ušli u tvoj dom, jer su došli uhoditi svu zemlju.«  <span class="brojRetka" id="4">4</span>Ali žena uze ona dva čovjeka, sakri ih i reče: »Istina, ti su ljudi došli k meni, ali ja nisam znala odakle su.  <span class="brojRetka" id="5">5</span>Kada se u sumrak zatvarahu gradska vrata, oni odoše i ja ne znam kamo su krenuli. Požurite za njima jer ih još možete stići.«  <span class="brojRetka" id="6">6</span>A ona ih bijaše izvela na krov i sakrila pod netrveni lan što ga je ondje razastrla.  <span class="brojRetka" id="7">7</span>I požure se ljudi u potjeru za njima, prema Jordanu, sve do prijelaza preko rijeke; a kad je potjera izišla, zatvore se za njima gradska vrata.</p><p class="noviRedak"> <h4>Sporazum između Rahabe i uhoda</h4><p class="pocetakParagrafa"> <span class="brojRetka" id="8">8</span>Dok još oni gore ne bijahu zaspali, popne se Rahaba k njima na krov  <span class="brojRetka" id="9">9</span>i reče im: »Znam da vam je Jahve dao ovu zemlju, jer nas je sve uhvatio strah od vas i prezaju od vas svi žitelji ovoga kraja.  <span class="brojRetka" id="10">10</span>Jer čusmo kako je Jahve isušio vodu Crvenoga mora pred vama kada ste izašli iz Egipta, i ono što ste učinili dvojici kraljeva amorejskih s druge strane Jordana, Sihonu i Ogu, koje pogubiste.  <span class="brojRetka" id="11">11</span>Kad smo čuli sve to, zastalo nam srce i nitko da smogne snage da vam se suprotstavi jer Jahve, Bog vaš – on je Bog gore na nebesima i dolje na zemlji.  <span class="brojRetka" id="12">12</span>Zakunite mi se, dakle, Jahvom da ćete i vi učiniti milost domu oca moga, kao što i ja učinih milost vama, i dajte mi pouzdan znak  <span class="brojRetka" id="13">13</span>da ćete ostaviti na životu moga oca i moju majku, braću moju i sestre moje i sve njihovo i da ćete nas izbaviti od smrti.«</p><p class="pocetakParagrafa"> <span class="brojRetka" id="14">14</span>Odgovoriše joj ljudi: »Životom svojim jamčimo za vas, samo ako nas ne izdate. Kad nam Jahve dade zemlju, iskazat ćemo ti milost i vjernost.«</p><p class="pocetakParagrafa"> <span class="brojRetka" id="15">15</span>Rahaba ih zatim spusti po konopu kroz prozor jer joj je kuća bila uz bedem i ona je do bedema stanovala.  <span class="brojRetka" id="16">16</span>Još im reče: »Pođite prema gori da vas potjera ne nađe i krijte se ondje tri dana dok se progonitelji ne vrate, a onda idite svojim putem.«</p><p class="pocetakParagrafa"> <span class="brojRetka" id="17">17</span>Ljudi joj odgovore: »Evo, ovako ćemo ti ispuniti zakletvu kojom si nas zaklela:  <span class="brojRetka" id="18">18</span>kad uđemo u zemlju, posluži se ovim znakom: priveži ovu crvenu vrpcu za prozor kroz koji nas spuštaš i sakupi kod sebe, u kući, svoga oca, i svoju majku, i svoju braću, i svu svoju rodbinu.  <span class="brojRetka" id="19">19</span>Tko god od vas stupi van preko praga tvoje kuće, krv njegova na glavu njegovu: nije krivnja na nama – sam je krivac svojoj smrti; a tko ostane s tobom u kući, krv njegova neka padne na glave naše – mi ćemo biti krivci ako ga se tko rukom dotakne.  <span class="brojRetka" id="20">20</span>Ako pak izdaš ovu našu stvar, slobodni smo od zakletve kojom si nas zaklela.«</p><p class="pocetakParagrafa"> <span class="brojRetka" id="21">21</span>A ona odgovori: »Neka bude kako rekoste!« Tada ih pusti i oni odoše, a ona zaveza na prozor crvenu vrpcu.</p><p class="noviRedak"> <h4>Povratak uhoda</h4><p class="pocetakParagrafa"> <span class="brojRetka" id="22">22</span>Oni odoše i dođoše u goru i ondje ostadoše tri dana dok se ne vrati potjera; tražila ih je potjera na svim putovima, ali ih nije nigdje našla.  <span class="brojRetka" id="23">23</span>Tada se vrate i one dvije uhode: siđu s gore, prijeđu preko rijeke i dođu k Jošui, sinu Nunovu, te ga izvijeste o svemu što im se dogodilo.  <span class="brojRetka" id="24">24</span>I rekoše Jošui: »Jahve nam je svu tu krajinu predao u ruke; sve je njezine stanovnike uhvatio strah pred nama.«</p></p></p>