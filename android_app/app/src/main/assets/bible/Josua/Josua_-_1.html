<h2>I. OSVAJANJE OBEĆANE ZEMLJE</h2><h3>1. PRIPREME</h3><h4>Poziv za polazak u obećanu zemlju</h4><p class="pocetakParagrafa"> <span class="brojRetka" id="1">1</span>Poslije smrti Mojsija, sluge Jahvina, reče Jahve Jošui, sinu Nunovu, pomoćniku Mojsijevu:  <span class="brojRetka" id="2">2</span>»Moj je sluga Mojsije umro; zato sada ustani, prijeđi preko toga Jordana, ti i sav taj narod, u zemlju koju dajem sinovima Izraelovim.  <span class="brojRetka" id="3">3</span>Svako mjesto na koje stupi vaša noga dajem vam, kao što obećah Mojsiju.  <span class="brojRetka" id="4">4</span>Od pustinje i od Libanona pa do Velike rijeke, rijeke Eufrata, i sve do Velikog mora na sunčanom zapadu – sve će to biti vaše područje.  <span class="brojRetka" id="5">5</span>Nitko neće odoljeti pred tobom u sve dane tvog života; ja ću biti s tobom, kao što sam bio s Mojsijem, i nikada te neću napustiti niti ću te ostaviti.«</p><p class="noviRedak"> <h4>Vjernost Zakonu, jamstvo nebeske pomoći</h4><p class="pocetakParagrafa"> <span class="brojRetka" id="6">6</span>»Budi odvažan i hrabar jer ćeš ti uvesti narod ovaj da primi u baštinu zemlju za koju se zakleh ocima njihovim da ću im je dati.  <span class="brojRetka" id="7">7</span>Samo budi odvažan i hrabar da sve učiniš vjerno prema naredbama koje ti je dao Mojsije, sluga moj. Ne skreći od toga ni desno ni lijevo da bi ti bilo sretno sve što poduzmeš.  <span class="brojRetka" id="8">8</span>Neka knjiga Zakona bude na ustima tvojim: razmišljaj o njoj danju i noću, kako bi vjerno držao sve što je u njoj napisano: samo ćeš tada biti sretan i uspjet ćeš u pothvatima. Nisam li ti zapovjedio:  <span class="brojRetka" id="9">9</span>odvaži se i budi hrabar? Ne boj se i ne strahuj, jer kuda god pođeš, s tobom je Jahve, Bog tvoj.«</p><p class="noviRedak"> <h4>Okupljanje plemenâ</h4><p class="pocetakParagrafa"> <span class="brojRetka" id="10">10</span>Tada zapovjedi Jošua glavarima narodnim:  <span class="brojRetka" id="11">11</span>»Prođite kroz tabor i proglasite puku ovu zapovijed: ‘Spremite sebi brašnenice jer ćete za tri dana prijeći preko Jordana da biste primili u posjed zemlju koju vam Jahve, Bog vaš, daje u baštinu.’«</p><p class="pocetakParagrafa"> <span class="brojRetka" id="12">12</span>Zatim reče Jošua plemenu Rubenovu i Gadovu i polovini plemena Manašeova:  <span class="brojRetka" id="13">13</span>»Sjetite se onoga što vam je zapovjedio Mojsije, sluga Jahvin, kada vam je rekao: ‘Jahve, Bog vaš, hoće da počinete i daje vam ovu zemlju.  <span class="brojRetka" id="14">14</span>Vaše žene, djeca i stada mogu ostati u zemlji koju vam je dao Mojsije s onu stranu Jordana. Vi pak ratnici, za boj spremni, morate naoružani poći pred svojom braćom da im pomognete,  <span class="brojRetka" id="15">15</span>sve dok Jahve ne dade da počinu i vaša braća, kao i vi, i dok ne zaposjednu zemlju koju im daje Jahve, Bog vaš. Tada se možete vratiti u zemlju koja vam pripada i koju vam je dao Jahvin sluga Mojsije, na drugoj strani Jordana, prema istoku sunca.’«</p><p class="pocetakParagrafa"> <span class="brojRetka" id="16">16</span>Oni odgovore Jošui: »Sve što nam zapovjediš, učinit ćemo, i kuda nas god pošalješ, poći ćemo.  <span class="brojRetka" id="17">17</span>Kao što smo slušali Mojsija, tako ćemo se pokoravati i tebi. Samo neka Jahve, Bog tvoj, bude s tobom kao što bijaše s Mojsijem!  <span class="brojRetka" id="18">18</span>Tko se god usprotivi tvome glasu i ne posluša tvojih riječi u svemu što mu zapovjediš, neka bude pogubljen. Samo ti budi odvažan i hrabar!«</p></p></p>