<h4>Baština plemena Judina</h4><p class="pocetakParagrafa"> <span class="brojRetka" id="1">1</span>Dio što je pripao plemenu sinova Judinih, po njihovim porodicama, bijaše prema granici edomskoj, na jug do Sinske pustinje, na krajnjem jugu.  <span class="brojRetka" id="2">2</span>A južna im međa išla od kraja Slanoga mora od zaljeva što je na jugu;  <span class="brojRetka" id="3">3</span>izlazila je onda južno od Akrabimskog uspona, pružala se preko Sina i uzlazila južno od Kadeš Barnee, prelazila Hesron, penjala se k Adari i odatle okretala prema Karkai,  <span class="brojRetka" id="4">4</span>potom prelazila Asmon i dopirala do Potoka egipatskog i najposlije izbijala na more. To vam je južna međa.  <span class="brojRetka" id="5">5</span>Na istoku je međa bila: Slano more do ušća Jordana. Sjeverna je međa počinjala od Slanog mora kod ušća Jordana.  <span class="brojRetka" id="6">6</span>Odatle je međa uzlazila u Bet-Hoglu, tekla sjeverno uz Bet-Arabu, išla gore na Kamen Bohana, sina Rubenova.  <span class="brojRetka" id="7">7</span>Međa se zatim dizala od Akorske doline prema Debiru, okretala na sjever prema Gelilotu, koji leži naprama Adumimskom usponu, južno od Potoka; dalje je međa prolazila prema vodama En-Šemeša te izlazila kod En-Rogela.  <span class="brojRetka" id="8">8</span>Odatle se preko doline Ben-Hinom s juga dizala k Jebusejskom obronku, to jest k Jeruzalemu. Potom se uspinjala na vrh gore koja prema zapadu gleda na dolinu Hinon i leži na sjevernom kraju doline Refaima.  <span class="brojRetka" id="9">9</span>S vrha te gore zavijala je međa na izvor Neftoah te izlazila prema gradovima u gori Efronu da zatim okrene k Baali, to jest Kirjat Jearimu.  <span class="brojRetka" id="10">10</span>Od Baale međa je okretala na zapad prema gori Seiru i onda, prolazeći sjeverno od gore Jearima, to jest Kesalona, spuštala se u Bet-Šemeš te išla k Timni.  <span class="brojRetka" id="11">11</span>Dalje je međa tekla k sjevernom obronku Ekrona, okretala prema Šikronu, prelazila visove Baale, pružala se do Jabneela da konačno izbije na more.  <span class="brojRetka" id="12">12</span>Zapadna je međa Veliko more s obalom. To su bile zemlje sinova Judinih, unaokolo, po porodicama njihovim.</p><p class="noviRedak"> <h4>Kalebovci zauzimaju područje Hebrona</h4><p class="pocetakParagrafa"> <span class="brojRetka" id="13">13</span>Kaleb, sin Jefuneov, primi dio među sinovima Judinim, kako je Jahve naredio Jošui. Dao mu je Kirjat Arbu, glavni grad sinova Anakovih – Hebron.  <span class="brojRetka" id="14">14</span>Kaleb protjera odatle tri sina Anakova: Šešaja, Ahimana i Talmaja, potomke Anakove.  <span class="brojRetka" id="15">15</span>Odatle krenu na stanovnike Debira, koji se nekoć zvao Kirjat Sefer.  <span class="brojRetka" id="16">16</span>Tada reče Kaleb: »Tko pokori i zauzme Kirjat Sefer, dat ću mu svoju kćer Aksu za ženu.«  <span class="brojRetka" id="17">17</span>Zauze ga Otniel, sin Kenaza, brata Kalebova; i dade mu Kaleb svoju kćer Aksu za ženu.  <span class="brojRetka" id="18">18</span>Kad je prišla mužu, on je nagovori da u svoga oca zatraži polje. Ona siđe s magarca, a Kaleb je upita: »Šta hoćeš?«  <span class="brojRetka" id="19">19</span>Ona odgovori: »Daj mi blagoslov! Kad si mi dao kraj u Negebu, daj mi i koji izvor vode.« I on joj dade Gornje i Donje izvore.</p><p class="pocetakParagrafa"> <span class="brojRetka" id="20">20</span>To je bila baština plemena sinova Judinih po porodicama njihovim.</p><p class="noviRedak"> <h4>Popis mjesta plemena Judina</h4><p class="pocetakParagrafa"> <span class="brojRetka" id="21">21</span>Međašni su gradovi plemena sinova Judinih, duž edomske međe prema jugu, bili: Kabseel, Eder, Jagur;  <span class="brojRetka" id="22">22</span>Kina, Dimona, Adada;  <span class="brojRetka" id="23">23</span>Kedeš, Hasor Jitnan;  <span class="brojRetka" id="24">24</span>Zif, Telem, Bealot;  <span class="brojRetka" id="25">25</span>Novi Hasor, Kirjat Hesron (to jest Hasor);  <span class="brojRetka" id="26">26</span>Amam, Šema, Molada;  <span class="brojRetka" id="27">27</span>Hasar Gada, Hešmon, Bet-Pelet;  <span class="brojRetka" id="28">28</span>Hasar Šual, Beer Šeba s pripadnim područjima;  <span class="brojRetka" id="29">29</span>Baala, Ijim, Esem;  <span class="brojRetka" id="30">30</span>Eltolad, Kesil, Horma;  <span class="brojRetka" id="31">31</span>Siklag, Madmana, Sansana;  <span class="brojRetka" id="32">32</span>Lebaot, Šelhim, En Rimon: svega dvadeset i devet gradova s njihovim selima.</p><p class="pocetakParagrafa"> <span class="brojRetka" id="33">33</span>U dolini: Eštaol, Sora, Ašna;  <span class="brojRetka" id="34">34</span>Zanoah, En Ganim, Tapuah, Haenam;  <span class="brojRetka" id="35">35</span>Jarmut, Adulam, Soko, Azeka;  <span class="brojRetka" id="36">36</span>Šaarajim, Aditajim, Hagedera i Gederotajim: četrnaest gradova s njihovim selima.</p><p class="pocetakParagrafa"> <span class="brojRetka" id="37">37</span>Senan, Hadaša, Migdal-Gad;  <span class="brojRetka" id="38">38</span>Dilean, Hamispe, Jokteel;  <span class="brojRetka" id="39">39</span>Lakiš, Boskat, Eglon;  <span class="brojRetka" id="40">40</span>Kabon, Lahmas, Kitliš;  <span class="brojRetka" id="41">41</span>Gederot, Bet-Dagon, Naama, Makeda: šesnaest gradova s njihovim selima.</p><p class="pocetakParagrafa"> <span class="brojRetka" id="42">42</span>Libna, Eter, Ašan;  <span class="brojRetka" id="43">43</span>Jiftah, Ašna, Nesib;  <span class="brojRetka" id="44">44</span>Keila, Akzib i Mareša: devet gradova s njihovim selima.</p><p class="pocetakParagrafa"> <span class="brojRetka" id="45">45</span>Ekron s naseljima i selima njegovim;  <span class="brojRetka" id="46">46</span>od Ekrona pa do mora, sve što se nalazi pokraj Ašdoda, s njihovim selima;  <span class="brojRetka" id="47">47</span>Ašdod s naseljima i selima njegovim, Gaza s naseljima i selima njezinim do Egipatskog potoka i Velikog mora, koje je međa.</p><p class="pocetakParagrafa"> <span class="brojRetka" id="48">48</span>A u gori: Šamir, Jatir, Soko;  <span class="brojRetka" id="49">49</span>Dana, Kirjat Sefer (to je Debir);  <span class="brojRetka" id="50">50</span>Anab, Eštemoa, Anim;  <span class="brojRetka" id="51">51</span>Gošen, Holon, Gilo: jedanaest gradova s njihovim selima.</p><p class="pocetakParagrafa"> <span class="brojRetka" id="52">52</span>Arab, Duma, Ešean;  <span class="brojRetka" id="53">53</span>Janum, Bet-Tapuah, Afeka,  <span class="brojRetka" id="54">54</span>Humta, Kirjat Arba (to jest Hebron), Sior: devet gradova s njihovim selima.</p><p class="pocetakParagrafa"> <span class="brojRetka" id="55">55</span>Maon, Karmel, Zif, Juta;  <span class="brojRetka" id="56">56</span>Jizreel, Jokdeam, Zanoah;  <span class="brojRetka" id="57">57</span>Hakajin, Gibea, Timna: deset gradova s njihovim selima.</p><p class="pocetakParagrafa"> <span class="brojRetka" id="58">58</span>Halhul, Bet-Sur, Gedor;  <span class="brojRetka" id="59">59</span>Maarat, Bet-Anot, Eltekon: šest gradova s njihovim selima.</p><p class="pocetakParagrafa">Tekoa, Efrata (to jest Betlehem), Peor, Etan, Kulon, Tatam, Sores, Karem, Galim, Beter, Manah: jedanaest gradova s njihovim selima.</p><p class="pocetakParagrafa"> <span class="brojRetka" id="60">60</span>Kirjat Baal (to jest Kirjat Jearim) i Haraba: dva grada s njihovim selima.</p><p class="pocetakParagrafa"> <span class="brojRetka" id="61">61</span>U pustinji: Bet Haaraba, Midin, Sekaka;  <span class="brojRetka" id="62">62</span>Hanibšan, Slani grad i En-Gedi: šest gradova s njihovim selima.</p><p class="pocetakParagrafa"> <span class="brojRetka" id="63">63</span>A Jebusejce koji su živjeli u Jeruzalemu nisu mogli protjerati sinovi Judini. Tako su ostali sa sinovima Judinim u Jeruzalemu sve do danas.</p></p></p>