<h2>II. DIOBA ZEMLJE IZMEĐU PLEMENA</h2><h4>Neosvojena područja</h4><p class="pocetakParagrafa"> <span class="brojRetka" id="1">1</span>Kad je Jošua ostario i odmakao u svojim godinama, reče mu Jahve: »Već si star i vremešan, a ostalo je mnogo zemlje da se osvoji.  <span class="brojRetka" id="2">2</span>Evo područja što još preostaju: sve pokrajine filistejske i sva zemlja gešurska;  <span class="brojRetka" id="3">3</span>od Šihora, što je pred Egiptom, sve do granice Ekrona na sjeveru, a računa se kao područje Kanaanaca; pet kneževina filistejskih: Gaza, Ašdod, Aškelon, Git i Ekron; zatim Avijci  <span class="brojRetka" id="4">4</span>na jugu. Sva zemlja kanaanska od Are, koja pripada Sidoncima, pa do Afeka i do međe amorejske;  <span class="brojRetka" id="5">5</span>onda zemlja Giblijaca i sav Libanon prema istoku, od Baal Gada u podnožju gore Hermona do Lebo Hamata.</p><p class="pocetakParagrafa"> <span class="brojRetka" id="6">6</span>Sve stanovnike gorja, od Libanona do Misrefota na zapadu – sve Sidonce otjerat ću ispred sinova Izraelovih. Samo razdijeli Izraelu zemlju u baštinu, kao što sam ti zapovjedio.  <span class="brojRetka" id="7">7</span>Razdijeli, dakle, tu zemlju u baštinu među devet plemena i polovinu plemena Manašeova.«</p><p class="noviRedak"> <h3>1. POPIS PLEMENA ISTOČNO OD JORDANA</h3><h4>Opći pregled</h4><p class="pocetakParagrafa"> <span class="brojRetka" id="8">8</span>Druga polovina plemena Manašeova, a s njome pleme Rubenovo i Gadovo, primiše svoju baštinu koju im je predao Mojsije preko Jordana, na istoku. Mojsije, sluga Jahvin, dodijelio im je ovako:  <span class="brojRetka" id="9">9</span>od Aroera, koji se nalazi uz obalu potoka Arnona, i od grada usred doline, svu visoravan od Medebe do Dibona;  <span class="brojRetka" id="10">10</span>sve gradove Sihona, kralja amorejskoga, koji je vladao u Hešbonu, sve do međe sinova Amonovih;  <span class="brojRetka" id="11">11</span>i Gilead, i krajinu gešursku i maakansku sa svom gorom Hermonom, i sav Bašan do Salke;  <span class="brojRetka" id="12">12</span>a u Bašanu sve kraljevstvo Oga, koji je vladao u Aštarotu i Edreju i bio posljednji potomak Refaima. Mojsije ih je pobijedio i protjerao.  <span class="brojRetka" id="13">13</span>Ali sinovi Izraelovi nisu protjerali Gešurce i Maakance, pa tako ostadoše Gešurci i Maakanci usred Izraela sve do današnjega dana.  <span class="brojRetka" id="14">14</span>Samo plemenu Levijevu ne dade baštine: Jahve, Bog Izraelov, njegova je baština, kao što je rekao.</p><p class="noviRedak"> <h4>Pleme Rubenovo</h4><p class="pocetakParagrafa"> <span class="brojRetka" id="15">15</span>Mojsije dade plemenu sinova Rubenovih dijelove po njihovim porodicama.  <span class="brojRetka" id="16">16</span>Primili su zemlju od Aroera, koji leži uz obalu potoka Arnona, i od grada koji je u sredini doline i svu visoravan kod Medebe;  <span class="brojRetka" id="17">17</span>Hešbon sa svim njegovim gradovima koji leže na visoravni: Dibon, Bamot Baal, Bet Baal Meon;  <span class="brojRetka" id="18">18</span>Jahas, Kedemot, Mefaat;  <span class="brojRetka" id="19">19</span>Kirjatajim, Sibmu i Seret Hašahar na gori iznad doline;  <span class="brojRetka" id="20">20</span>Bet Peor, Ašdot Hapisgu, Bet Haješimot;  <span class="brojRetka" id="21">21</span>sve gradove na visoravni i sve kraljevstvo Sihona, amorejskog kralja, koji je vladao u Hešbonu. Mojsije ga je pobijedio kao i knezove midjanske: Avija, Rekema, Sura, Hura, Reba, podanike Sihonove, koji su živjeli u toj zemlji;  <span class="brojRetka" id="22">22</span>i vrača Bileama, sina Beorova, ubili su sinovi Izraelovi oštricom mača s ostalim žrtvama.  <span class="brojRetka" id="23">23</span>Međa sinova Rubenovih bijaše Jordan. To je bila baština sinova Rubenovih po njihovim porodicama: gradovi i sela njihova.</p><p class="noviRedak"> <h4>Pleme Gadovo</h4><p class="pocetakParagrafa"> <span class="brojRetka" id="24">24</span>Onda dade Mojsije plemenu Gadovu, sinovima Gadovim, dijelove po porodicama njihovim.  <span class="brojRetka" id="25">25</span>Primili su u posjed: Jazer i sve gradove gileadske, polovinu zemlje sinova Amonovih sve do Aroera, nasuprot Rabi,  <span class="brojRetka" id="26">26</span>i od Hešbona do Ramat Hamispe i Betonima, i od Mahanajima do pokrajine Lo-Debar;  <span class="brojRetka" id="27">27</span>a u dolini: Bet Haram, Bet Nimru, Sukot i Safon, to jest ostatak kraljevstva Sihona, kralja hešbonskoga; Jordan s obalom sve do kraja Kineretskoga mora, na istočnoj strani Jordana.  <span class="brojRetka" id="28">28</span>To je baština sinova Gadovih, po njihovim porodicama, gradovi i sela njihova.</p><p class="noviRedak"> <h4>Polovina plemena Manašeova</h4><p class="pocetakParagrafa"> <span class="brojRetka" id="29">29</span>Mojsije je dao dio polovini plemena Manašeova po njegovim porodicama.  <span class="brojRetka" id="30">30</span>Dobili su u posjed zemlju od Mahanajima, sav Bašan, sve kraljevstvo Oga, kralja bašanskoga, i sva sela Jairova što su u Bašanu – šezdeset gradova.  <span class="brojRetka" id="31">31</span>A polovina Gileada, Aštarot i Edrej, gradovi kraljevstva Ogova u Bašanu, pripali su sinovima Makira, sina Manašeova, i to polovini sinova Makirovih po njihovim porodicama.</p><p class="pocetakParagrafa"> <span class="brojRetka" id="32">32</span>Tako je Mojsije bio podijelio baštine na Moapskim poljanama, s druge strane Jordana, istočno od Jerihona.  <span class="brojRetka" id="33">33</span>Levijevu plemenu ne dade Mojsije baštine: Jahve, Bog Izraelov, njihova je baština, kao što im je sam rekao.</p></p></p></p></p>