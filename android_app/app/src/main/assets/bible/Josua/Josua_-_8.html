<h3>4. OSVAJANJE AJA</h3><h4>Jahvine zapovijedi Jošui</h4><p class="pocetakParagrafa"> <span class="brojRetka" id="1">1</span>Tada reče Jahve Jošui: »Ne boj se i ne strahuj! Uzmi sa sobom sve ratnike, ustani i navali na Aj. Gle, predajem ti u ruke ajskoga kralja, njegov narod, grad i zemlju njegovu.  <span class="brojRetka" id="2">2</span>Učini s Ajem i s njegovim kraljem kao što si učinio s Jerihonom i njegovim kraljem; ali vam je slobodno da prigrabite plijen iz njega i njegovu stoku. Postavi gradu zasjedu s leđa.«</p><p class="pocetakParagrafa"> <span class="brojRetka" id="3">3</span>Spremi se Jošua da navali na Aj i svi ratnici s njime. Izabrao je trideset tisuća junaka i poslao ih noću;  <span class="brojRetka" id="4">4</span>dade im zapovijed: »Pazite! Poći ćete u zasjedu gradu s leđa, ali da ne budete predaleko od grada i budite svi spremni.  <span class="brojRetka" id="5">5</span>A ja i sav narod koji me prati primaknut ćemo se gradu; i kada ljudi iz Aja izađu pred nas, mi ćemo kao i prije pobjeći ispred njih.  <span class="brojRetka" id="6">6</span>Oni će onda navaliti za nama dok ih ne odvedemo od grada jer će misliti: ‘Bježe ispred nas kao i prije.’  <span class="brojRetka" id="7">7</span>Tada provalite iz zasjede i zauzmite grad: Jahve, Bog vaš, predat će vam ga u ruke.  <span class="brojRetka" id="8">8</span>Kad jednom osvojite grad, spalite ga ognjem. Učinite to po Jahvinoj zapovijedi. Pazite, to vam zapovjedih.«</p><p class="pocetakParagrafa"> <span class="brojRetka" id="9">9</span>Jošua ih posla i oni odoše u zasjedu te se smjestiše između Betela i Aja, gradu sa zapada. A Jošua provede noć među narodom.  <span class="brojRetka" id="10">10</span>Uranivši, Jošua ujutro prebroja narod i pođe sa starješinama Izraelovim pred narodom na Aj.  <span class="brojRetka" id="11">11</span>Svi ratnici krenu s njim i kad se primaknu gradu, utabore se Aju sa sjevera, tako da je između njih i mjesta bila ravnica.  <span class="brojRetka" id="12">12</span>Jošua uze oko pet tisuća ljudi i namjesti zasjedu između Betela i Aja, gradu sa zapadne strane.  <span class="brojRetka" id="13">13</span>A narod se smjesti u tabor, koji je bio na sjeveru grada, dok je njegova zalaznica bila na zapadu grada. Jošua opet provede noć usred naroda.</p><p class="noviRedak"> <h4>Bitka za Aj</h4><p class="pocetakParagrafa"> <span class="brojRetka" id="14">14</span>Kad je sve to vidio ajski kralj, požuri se te izađe on i sav njegov narod niz obronak prema Arabi u boj protiv Izraela. A nisu ni slutili da je iza grada namještena zasjeda.  <span class="brojRetka" id="15">15</span>Tada Jošua i sav Izrael nagnu bježati kao da su ih pobijedili. I bježali su putem prema pustinji.  <span class="brojRetka" id="16">16</span>Ajani nato pozvaše sve iz grada i dadoše se za njima u potjeru te, goneći Jošuu, odvoje se od grada.  <span class="brojRetka" id="17">17</span>I ne ostade nitko u Aju i Betelu da nije pošao za Izraelcima. Ostavili su grad otvoren i gonili Izraelce.</p><p class="pocetakParagrafa"> <span class="brojRetka" id="18">18</span>Tada reče Jahve Jošui: »Zamahni kopljem što ti je u ruci prema Aju: predajem ti ga u ruke.« I podiže Jošua koplje što mu bješe u ruci i zamahnu prema gradu.  <span class="brojRetka" id="19">19</span>I tek što je podigao ruku, dignu se ljudi iz zasjede i potrče prema gradu, osvoje ga i umah ga ognjem zapale.</p><p class="noviRedak"> <h4>Pokolj građana Aja</h4><p class="pocetakParagrafa"> <span class="brojRetka" id="20">20</span>Kada se oni iz Aja obazreše, imadoše što vidjeti: dim se dizao iz grada prema nebu. I nitko od njih nije imao kuda uteći ni tamo ni amo. Tada se narod koji je bježao prema pustinji okrenuo prema progoniteljima.  <span class="brojRetka" id="21">21</span>Vidjevši Jošua i sav Izrael da je zasjeda zauzela grad i da se diže dim iz grada, vrate se i udare na ljude iz Aja.  <span class="brojRetka" id="22">22</span>Njihovi su im izašli ususret iz grada, i tako se oni iz Aja nađoše posred Izraelaca, opkoljeni i s jedne i s druge strane: bijahu pobijeni tako te ni jedan ne ostade živ niti uteče.  <span class="brojRetka" id="23">23</span>A kralja Aja uhvatiše živa i dovedoše ga Jošui.  <span class="brojRetka" id="24">24</span>Kad su Izraelci pobili sve stanovnike Aja na otvorenu polju i u pustinji, kuda su ih gonili, i kada svi padoše od mača, vratiše se Izraelci u Aj i sasjekoše mačem sve što bješe u njemu.  <span class="brojRetka" id="25">25</span>Bilo je dvanaest tisuća onih koji su izginuli toga dana, ljudi i žena – sav Aj.</p><p class="noviRedak"> <h4>Prokletstvo i razaranje</h4><p class="pocetakParagrafa"> <span class="brojRetka" id="26">26</span>Jošua nije spuštao ruke kojom bijaše zamahnuo kopljem sve dok nisu poubijani svi stanovnici Aja.  <span class="brojRetka" id="27">27</span>Samo stoku i plijen iz onoga grada razdijele među sobom Izraelci, kao što je Jahve zapovjedio Jošui.</p><p class="pocetakParagrafa"> <span class="brojRetka" id="28">28</span>Jošua spali Aj i učini ga za sve vijeke ruševinom, pustim mjestom do danas.  <span class="brojRetka" id="29">29</span>Kralja ajskoga objesi o drvo do večeri. O zalazu sunca zapovjedi Jošua te skinuše truplo s drveta, baciše ga pred gradska vrata i nabacaše na nj veliku gomilu kamenja, koja stoji i danas.</p><p class="noviRedak"> <h3>5. ŽRTVA I ČITANJE ZAKONA NA GORI EBALU</h3><h4>Žrtvenik od neklesanog kamena</h4><p class="pocetakParagrafa"> <span class="brojRetka" id="30">30</span>Tada podiže Jošua žrtvenik Jahvi, Bogu Izraelovu, na gori Ebalu,  <span class="brojRetka" id="31">31</span>kao što je zapovjedio Mojsije, sluga Jahvin, svim sinovima Izraelovim i kako je napisano u Mojsijevoj knjizi Zakona: žrtvenik od grubog kamena, neklesanog željezom. Na njemu bî prinesena Jahvi žrtva paljenica i pričesnica.</p><p class="noviRedak"> <h4>Čitanje Zakona</h4><p class="pocetakParagrafa"> <span class="brojRetka" id="32">32</span>Tu na kamenju Jošua prepiše Zakon Mojsijev koji bješe napisan za sinove Izraelove.  <span class="brojRetka" id="33">33</span>I sav Izrael i njegove starješine, glavari narodni i suci, došljaci i domaći, stanu s obje strane Kovčega prema svećenicima i levitima koji su nosili Kovčeg saveza Jahvina – polovina prema gori Gerizimu, a polovina prema gori Ebalu – da bi se blagoslovio puk Izraelov prema obredu koji zapovjedi Mojsije.  <span class="brojRetka" id="34">34</span>Tada pročita Jošua svaku riječ Zakona, blagoslov i prokletstvo, sve kako je napisano u knjizi Zakona.</p><p class="pocetakParagrafa"> <span class="brojRetka" id="35">35</span>Nije Jošua propustio nijedne Mojsijeve naredbe, nego ih je sve pročitao pred saborom svih Izraelaca, pred ženama, djecom i došljacima koji su išli s njima.</p></p></p></p></p></p>