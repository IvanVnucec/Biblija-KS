<h3>7. SAVEZ PETORICE AMOREJSKIH KRALJEVA. OSVAJANJE JUŽNE PALESTINE</h3><h4>Pet kraljeva protiv Gibeona</h4><p class="pocetakParagrafa"> <span class="brojRetka" id="1">1</span>A kad ču jeruzalemski kralj Adoni-Sedek da je Jošua zauzeo Aj i da ga je izručio »heremu«, kletom uništenju, kao što je učinio s Jerihonom i njegovim kraljem, i da su stanovnici Gibeona učinili mir s Izraelom i uključili se među njih,  <span class="brojRetka" id="2">2</span>vrlo se uplaši, jer je Gibeon bio značajan kao kakav kraljevski grad, veći od Aja, a svi žitelji njegovi bijahu ratnici.  <span class="brojRetka" id="3">3</span>Zato jeruzalemski kralj Adoni-Sedek poruči Hohamu, kralju hebronskom, Piramu, kralju jarmutskom, Jafiji, kralju lakiškom, i Debiru, kralju eglonskom:  <span class="brojRetka" id="4">4</span>»Dođite k meni i pomozite mi da udarimo na Gibeon, jer je učinio mir s Jošuom i Izraelcima!«  <span class="brojRetka" id="5">5</span>Udruži se tada pet kraljeva amorejskih: kralj jeruzalemski, kralj hebronski, kralj jarmutski, kralj lakiški i kralj eglonski; krenu oni i sva njihova vojska, opsjednu grad Gibeon i počnu ga napadati.</p><p class="noviRedak"> <h4>Jošua dolazi u pomoć Gibeonu</h4><p class="pocetakParagrafa"> <span class="brojRetka" id="6">6</span>Tada Gibeonci poručiše Jošui u tabor u Gilgalu: »Ne napuštaj svojih slugu, nego se požuri k nama da nas izbaviš i da nam pomogneš, jer su se protiv nas udružili svi amorejski kraljevi koji žive u Gorju.«  <span class="brojRetka" id="7">7</span>I pođe Jošua iz Gilgala, a s njim i svi ratnici, sve vrsni junaci.  <span class="brojRetka" id="8">8</span>A Jahve reče Jošui: »Ne boj se! Ja sam ih predao u tvoje ruke i nijedan od njih neće se održati pred tobom.«  <span class="brojRetka" id="9">9</span>I udari na njih Jošua iznenada, pošto je svu noć išao od Gilgala.</p><p class="noviRedak"> <h4>Pomoć s neba</h4><p class="pocetakParagrafa"> <span class="brojRetka" id="10">10</span>I smete ih Jahve pred Izraelcima, koji ih teško poraziše kod Gibeona i potjeraše prema strmini kojom se uzlazi u Bet-Horon. Tukli su ih sve do Azeke i do Makede.  <span class="brojRetka" id="11">11</span>A dok su bježali pred Izraelom uz bethoronsku strminu, bacao je Jahve s neba na njih tuču kamenja sve do Azeke te su ginuli. I poginulo ih je više od tuče kamene nego što su ih pobili sinovi Izraelovi svojim mačevima.  <span class="brojRetka" id="12">12</span>Onoga dana kada Jahve predade Amorejce sinovima Izraelovim, obrati se Jošua Jahvi i poviče pred Izraelcima:</p><p class="stih2">»Stani, sunce, iznad Gibeona</p><p class="stih2">i, mjeseče, iznad dola Ajalona!«</p><p class="pocetakParagrafa"> <span class="brojRetka" id="13">13</span>I stade sunce i zaustavi se mjesec sve dok se nije narod osvetio neprijateljima svojim. Ne piše li to u knjizi Pravednika? I stade sunce nasred neba i nije se nagnulo k zapadu gotovo cio dan.  <span class="brojRetka" id="14">14</span>Nije bilo takva dana ni prije ni poslije da bi se Jahve odazvao glasu čovječjem. Tako je Jahve vojevao za Izraela.  <span class="brojRetka" id="15">15</span>Potom se vrati Jošua i sav Izrael s njim u tabor gilgalski.</p><p class="noviRedak"> <h4>Petorica kraljeva u pećini kraj Makede</h4><p class="pocetakParagrafa"> <span class="brojRetka" id="16">16</span>A onih pet kraljeva uteče i sakri se u pećinu kod Makede.  <span class="brojRetka" id="17">17</span>Javiše Jošui: »Otkriveno je pet kraljeva sakrivenih u pećini kod Makede.«  <span class="brojRetka" id="18">18</span>A Jošua reče: »Navalite veliko kamenje pećini na otvor i postavite ljude pred nju da je čuvaju.  <span class="brojRetka" id="19">19</span>A vi se drugi ne zadržavajte, nego tjerajte svoje neprijatelje i tucite ih s leđa; ne dajte im da uđu u svoje gradove, jer ih Jahve, Bog vaš, predade u vaše ruke.«</p><p class="pocetakParagrafa"> <span class="brojRetka" id="20">20</span>A kad Jošua i sinovi Izraelovi okončaše bitku teškim pokoljem – utekla im je samo nekolicina preživjelih u tvrde gradove –  <span class="brojRetka" id="21">21</span>vrati se narod zdrav i čitav k Jošui u tabor u Makedi. I nitko više ni da pisne protiv sinova Izraelovih.</p><p class="pocetakParagrafa"> <span class="brojRetka" id="22">22</span>Tada reče Jošua: »Otvorite ulaz u pećinu i odande mi izvedite onih pet kraljeva.«  <span class="brojRetka" id="23">23</span>I učine tako. Izvedu k njemu iz pećine onih pet kraljeva: kralja jeruzalemskoga, kralja hebronskoga, kralja jarmutskoga, kralja lakiškog i kralja eglonskog.  <span class="brojRetka" id="24">24</span>A kad ih izvedoše, pozva Jošua sve Izraelce i reče vojskovođama koji su ga pratili: »Priđite i stanite svojim nogama na vratove ovih kraljeva.« Oni pristupe i stanu im svojim nogama na vratove.  <span class="brojRetka" id="25">25</span>Reče Jošua: »Ne bojte se i ne plašite se! Hrabri budite i odlučni, jer će tako Jahve učiniti sa svim vašim neprijateljima s kojima se budete borili.«  <span class="brojRetka" id="26">26</span>Potom Jošua naredi da ih pogube i objese na pet stabala; i visjeli su ondje do večeri.</p><p class="pocetakParagrafa"> <span class="brojRetka" id="27">27</span>A o zalazu sunca zapovjedi Jošua te ih skidoše s drveća i baciše u istu onu pećinu u koju se bijahu sklonili te na otvor navališe golemo kamenje, koje je i danas ondje.</p><p class="noviRedak"> <h4>Osvajanje južnih kanaanskih gradova</h4><p class="pocetakParagrafa"> <span class="brojRetka" id="28">28</span>Istoga dana zauze Jošua Makedu: udari na grad oštricom mača i pogubi kralja njegova i sve živo u gradu izruči »heremu«, kletom uništenju, ne puštajući da itko utekne. I učini s kraljem makedskim kao što je učinio s kraljem jerihonskim.  <span class="brojRetka" id="29">29</span>Ode zatim Jošua i sav Izrael iz Makede u Libnu i udari na nju.  <span class="brojRetka" id="30">30</span>I nju Jahve i njena kralja predade u ruke Izraelu, koji oštricom mača pobi sve živo u njoj; ne poštedje nikoga, a s kraljem Libne učini što i s kraljem jerihonskim.</p><p class="pocetakParagrafa"> <span class="brojRetka" id="31">31</span>Potom ode Jošua i svi Izraelci iz Libne u Lakiš, opsjede ga i napade.  <span class="brojRetka" id="32">32</span>Jahve predade Lakiš u ruke Izraela, koji ga osvoji sutradan: pobiše oštricom mača sve živo u njemu, onako kao što su učinili s Libnom.  <span class="brojRetka" id="33">33</span>Tada ustade Horam, kralj Gezera, da pomogne Lakišu, ali Jošua porazi njega i njegov narod tako te nitko ne preživje.</p><p class="pocetakParagrafa"> <span class="brojRetka" id="34">34</span>Jošua krenu zatim sa svim Izraelcima od Lakiša na Eglon. Opsjedoše grad i napadoše ga.  <span class="brojRetka" id="35">35</span>Osvojiše ga još istoga dana i pobiše sve oštricom mača. Sve živo izručiše kletom uništenju, kako su učinili s Lakišem.</p><p class="pocetakParagrafa"> <span class="brojRetka" id="36">36</span>Onda Jošua sa svim Izraelom krenu od Eglona na Hebron i napade ga.  <span class="brojRetka" id="37">37</span>Osvojiše ga i pobiše sve oštricom mača, kralja i stanovništvo u svim mjestima koja mu pripadaju, ne poštedjevši nikoga. Učini s njime kao s Eglonom. Grad sa svim svojim stanovništvom bî izručen kletom uništenju.  <span class="brojRetka" id="38">38</span>Napokon krenu Jošua i sav Izrael s njim na Debir i napadoše ga.  <span class="brojRetka" id="39">39</span>Osvojiše ga i razoriše; kralja njegova i žitelje okolnih mjesta pobiše oštricom mača. Kletom uništenju izručiše sve njegovo stanovništvo. Ne poštedješe nikoga. I učini Jošua s Debirom i njegovim kraljem kao što je učinio s Hebronom i njegovim kraljem, s Libnom i njezinim kraljem.</p><p class="noviRedak"> <h4>Pobjeda na jugu Palestine</h4><p class="pocetakParagrafa"> <span class="brojRetka" id="40">40</span>Tako je Jošua zauzeo sav onaj kraj: Gorje i Negeb, Šefelu i Visočje – i sve njihove kraljeve. Ne ostavi preživjelih, već izruči kletom uništenju sve što je disalo, kako je zapovjedio Jahve, Bog Izraelov.  <span class="brojRetka" id="41">41</span>I pobi ih Jošua sve od Kadeš Barnee do Gaze i sav kraj Gošen do Gibeona.  <span class="brojRetka" id="42">42</span>Sve tamošnje kraljeve i zemlje njihove zauze Jošua ujedanput, jer se za Izraela borio Jahve, Bog Izraelov.  <span class="brojRetka" id="43">43</span>Naposljetku se Jošua i sav Izrael vratiše u tabor u Gilgalu.</p></p></p></p></p></p>