<h2>III. JOŠUIN SVRŠETAK</h2><h3>1. POVRATAK PREKOJORDANSKIH PLEMENA</h3><h4>Otpuštanje prekojordanskih plemena</h4><p class="pocetakParagrafa"> <span class="brojRetka" id="1">1</span>Tada sazove Jošua sinove Rubenove i Gadove i polovinu plemena Manašeova  <span class="brojRetka" id="2">2</span>i reče im: »Izvršili ste sve što vam je Mojsije, sluga Jahvin, zapovjedio i poslušali ste me u svemu što sam vam zapovjedio.  <span class="brojRetka" id="3">3</span>Niste ostavili svoje braće unatoč dugom vojevanju do današnjega dana i vršili ste vjerno zapovijedi Jahve, Boga svojega.  <span class="brojRetka" id="4">4</span>Sada je Jahve, Bog vaš, dao mir braći vašoj, kako im bijaše obećao. Vratite se sada u svoje šatore, u zemlju koju vam je dao Mojsije, sluga Jahvin, u baštinu s onu stranu Jordana.  <span class="brojRetka" id="5">5</span>Samo pazite da vršite zapovijedi i Zakon što vam ga dade Mojsije, sluga Jahvin: da ljubite Jahvu, Boga svojega, da uvijek idete putovima njegovim, da čuvate zapovijedi njegove, da se držite uz njega i da mu služite svim srcem i svom dušom.«  <span class="brojRetka" id="6">6</span>I blagoslovi ih Jošua i otpusti, a oni se zatim vrate u svoje šatore.</p><p class="pocetakParagrafa"> <span class="brojRetka" id="7">7</span>Mojsije bijaše jednoj polovini plemena Manašeova dao baštinu u Bašanu, a drugoj polovini dade je Jošua usred njihove braće zapadno od Jordana. Otpuštajući ih u njihove šatore, Jošua ih blagoslovi.  <span class="brojRetka" id="8">8</span>I reče im: »Vratite se u svoje šatore s velikim blagom i s mnogom stokom, sa srebrom, zlatom, mjeđu, željezom i haljinama u izobilju i podijelite plijen od neprijatelja svojih s braćom svojom.«</p><p class="noviRedak"> <h4>Podizanje žrtvenika na obali Jordana</h4><p class="pocetakParagrafa"> <span class="brojRetka" id="9">9</span>Vratiše se sinovi Rubenovi i sinovi Gadovi i polovina plemena Manašeova; odoše od sinova Izraelovih iz Šila u zemlji kanaanskoj da krenu u zemlju gileadsku, na svoju baštinu koju su zaposjeli, kako im je zapovjedio Jahve preko Mojsija.  <span class="brojRetka" id="10">10</span>Kad su stigli do jordanskog područja u zemlji kanaanskoj, podigoše sinovi Rubenovi, sinovi Gadovi i polovina plemena Manašeova žrtvenik na Jordanu, žrtvenik velik, izdaleka se vidio.  <span class="brojRetka" id="11">11</span>Čuli Izraelci gdje se govori: »Evo, sinovi Rubenovi, sinovi Gadovi i polovina plemena Manašeova podigoše žrtvenik prema zemlji kanaanskoj, kod Jordana, na izraelskoj strani.«</p><p class="pocetakParagrafa"> <span class="brojRetka" id="12">12</span>Nato se skupi sva zajednica sinova Izraelovih u Šilu da pođu u boj na njih.</p><p class="noviRedak"> <h4>Prijekori istočnim plemenima</h4><p class="pocetakParagrafa"> <span class="brojRetka" id="13">13</span>Izraelci sinovima Rubenovim, sinovima Gadovim i polovini plemena Manašeova u gileadsku zemlju poslaše Pinhasa, sina svećenika Eleazara,  <span class="brojRetka" id="14">14</span>i s njime deset knezova, po jednoga rodovskog glavara od svakoga plemena Izraelova, a svaki je od njih bio glavar obitelji među tisućama porodica Izraelovih.  <span class="brojRetka" id="15">15</span>I kad oni dođoše k sinovima Rubenovim, sinovima Gadovim i polovini plemena Manašeova u zemlju gileadsku, rekoše im:  <span class="brojRetka" id="16">16</span>»Evo što veli sva zajednica Jahvina: ‘Što znači nevjera koju činite protiv Jahve, Boga Izraelova? Zašto se odvrgoste danas od Jahve i, podigavši žrtvenik, zašto se bunite protiv Jahve?  <span class="brojRetka" id="17">17</span>Zar vam nije dosta zločina iz Peora, od kojega se nismo očistili do dana današnjega i zbog kojega je došao pomor na zajednicu Jahvinu?  <span class="brojRetka" id="18">18</span>Ako se danas odvraćate od Jahve i bunite se danas protiv njega, neće li se sutra izliti njegov gnjev na svu zajednicu Izraelovu?  <span class="brojRetka" id="19">19</span>Ili vam je možda zemlja vaše baštine nečista? Onda prijeđite u zemlju baštine Jahvine, u kojoj je Jahvino prebivalište, i prebivajte među nama. Ali se ne bunite protiv Jahve i ne bunite se protiv nas dižući sebi žrtvenik mimo žrtvenik Jahve, Boga našega.  <span class="brojRetka" id="20">20</span>Nije li se Akan, Zerahov sin, sam ogriješio o ‘herem’ te se oborila srdžba na svu zajednicu Izraelovu? Zar nije umro zbog krivice svoje?’«</p><p class="noviRedak"> <h4>Opravdanje prekojordanskih plemena</h4><p class="pocetakParagrafa"> <span class="brojRetka" id="21">21</span>Tada odgovoriše sinovi Rubenovi, sinovi Gadovi i polovina plemena Manašeova govoreći plemenskim glavarima Izraelovim:  <span class="brojRetka" id="22">22</span>»Bog, Bog Jahve, Bog nad bogovima, Jahve zna i neka zna Izrael: ako je to bila pobuna ili nevjernost prema Jahvi, neka nam uskrati svoju pomoć danas;  <span class="brojRetka" id="23">23</span>ako smo podigli žrtvenik da se odvrgnemo od Jahve i da prinosimo žrtve paljenice, prinosnice i žrtve pričesnice, neka nam onda sudi Jahve!  <span class="brojRetka" id="24">24</span>Učinismo to od brige i skrbi i rekosmo: ‘Jednoga će dana sinovi vaši reći našima: Što vam je zajedničko s Jahvom, Bogom Izraelovim?  <span class="brojRetka" id="25">25</span>Zar nije, sinovi Rubenovi i sinovi Gadovi, postavio Jahve između vas i nas među našu – Jordan? Vi nemate dijela s Jahvom.’ I tako bi sinovi vaši mogli učiniti da se sinovi naši odvrate te ne štuju Jahvu.  <span class="brojRetka" id="26">26</span>Zato smo rekli: ‘Podignimo žrtvenik, ali ne za žrtve paljenice niti za klanice,  <span class="brojRetka" id="27">27</span>nego da bude svjedočanstvo između nas i vas, među potomcima našim, da želimo služiti Jahvi paljenicama, klanicama i pričesnicama. Tako da ne mognu jednom vaši sinovi reći našima: Nemate dijela s Jahvom.’  <span class="brojRetka" id="28">28</span>Ako bi kada tako rekli nama i potomcima našim, mogli bismo odgovoriti: ‘Pogledajte slog žrtvenika Jahvina što su ga podigli oci naši ne za žrtve paljenice ni klanice, nego za svjedočanstvo između nas i vas.’  <span class="brojRetka" id="29">29</span>Nije nam ni na kraj pameti pomisao da se bunimo protiv Jahve i da se odvraćamo od njega dižući žrtvenik za žrtve paljenice, prinosnice i klanice, mimo žrtvenik Jahve, Boga našega, koji je pred njegovim prebivalištem!«</p><p class="noviRedak"> <h4>Uspostavljena sloga među zavađenima</h4><p class="pocetakParagrafa"> <span class="brojRetka" id="30">30</span>Kad svećenik Pinhas, knezovi zbora i glavari izraelskih plemena koji su bili s njim čuše riječi koje im rekoše sinovi Gadovi, sinovi Rubenovi i sinovi Manašeovi, umiriše se.  <span class="brojRetka" id="31">31</span>Tada svećenik Pinhas, sin Eleazarov, odgovori sinovima Rubenovim, sinovima Gadovim i sinovima Manašeovim: »Spoznali smo sada da je Jahve među nama, jer mu se niste iznevjerili: tako ste sačuvali sinove Izraelove od kazne Jahvine.«</p><p class="pocetakParagrafa"> <span class="brojRetka" id="32">32</span>Svećenik Pinhas, sin Eleazarov, i knezovi odoše od sinova Rubenovih i sinova Gadovih i vratiše se iz zemlje gileadske u kanaansku k sinovima Izraelovim i kazaše im odgovor.  <span class="brojRetka" id="33">33</span>Izraelovim sinovima bijaše drag taj odgovor: hvalili su Boga i odustali su od nauma da udare na njih i da opustoše zemlju u kojoj su živjeli sinovi Rubenovi i sinovi Gadovi.  <span class="brojRetka" id="34">34</span>Sinovi Rubenovi i sinovi Gadovi nazvali su žrtvenik »Ed« – »Svjedočanstvo«, jer rekoše: »To je svjedočanstvo među nama: Jahve je Bog.«</p></p></p></p></p>