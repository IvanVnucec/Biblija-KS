<h4>Strah narodâ na zapadnoj obali Jordana</h4><p class="pocetakParagrafa"> <span class="brojRetka" id="1">1</span>Pošto su čuli svi kraljevi amorejski na zapadnoj strani Jordana i svi kraljevi kanaanski koji bijahu uz more da je Jahve osušio Jordan pred Izraelcima dok ne prijeđoše, zastade im srce i nestade im junaštva pred Izraelcima.</p><p class="noviRedak"> <h4>Obrezivanje Židova u Gilgalu</h4><p class="pocetakParagrafa"> <span class="brojRetka" id="2">2</span>U to vrijeme Jahve reče Jošui: »Načini sebi kamene noževe i ponovno obreži Izraelce.«  <span class="brojRetka" id="3">3</span>Jošua načini sebi kamene noževe i obreza Izraelce na brežuljku Aralotu.</p><p class="pocetakParagrafa"> <span class="brojRetka" id="4">4</span>A evo zašto ih je Jošua obrezao: sve ljudstvo što je izišlo iz Egipta, sve što mogaše nositi oružje, pomrlo je na putu kroz pustinju.  <span class="brojRetka" id="5">5</span>Svi oni bijahu obrezani, ali nije bio obrezan nitko koji se rodio na putu kroz pustinju, poslije izlaska iz Egipta,  <span class="brojRetka" id="6">6</span>jer su četrdeset godina Izraelci lutali pustinjom dok ne pomriješe svi za oružje sposobni koji bijahu izišli iz Egipta; nisu slušali glasa Jahvina te im se Jahve zakleo da njihove oči neće vidjeti zemlju koju je obećao njihovim ocima – zemlju u kojoj teče mlijeko i med.  <span class="brojRetka" id="7">7</span>Na njihovo je mjesto podigao sinove njihove i njih je Jošua obrezao: nisu bili obrezani jer se na putu nije obrezivalo.  <span class="brojRetka" id="8">8</span>Kad je bio obrezan sav narod, počivali su u taboru sve dok nisu ozdravili.  <span class="brojRetka" id="9">9</span>Tada reče Jahve Jošui: »Danas skidoh s vas sramotu egipatsku.« I prozva se ono mjesto Gilgal sve do naših dana.</p><p class="noviRedak"> <h4>Svetkovanje Pashe</h4><p class="pocetakParagrafa"> <span class="brojRetka" id="10">10</span>Izraelci se, dakle, utaboriše u Gilgalu i ondje na Jerihonskim poljanama proslaviše Pashu uvečer četrnaestoga dana u mjesecu.  <span class="brojRetka" id="11">11</span>A sutradan poslije Pashe, upravo toga dana, blagovali su od uroda one zemlje: beskvasna kruha i pržena zrnja.  <span class="brojRetka" id="12">12</span>I mana je prestala padati čim su počeli jesti plodove zemlje. Tako Izraelci nisu više imali mane, nego su se te godine hranili plodovima zemlje kanaanske.</p><p class="noviRedak"> <h3>3. OSVAJANJE JERIHONA</h3><h4>Objava Božja</h4><p class="pocetakParagrafa"> <span class="brojRetka" id="13">13</span>Kad se Jošua približio gradu Jerihonu, podiže oči i ugleda čovjeka kako pred njim stoji s isukanim mačem u ruci. Jošua mu pristupi i upita ga: »Jesi li ti s nama ili s našim neprijateljima?«  <span class="brojRetka" id="14">14</span>A on odgovori: »Ne, ja sam vođa vojske Jahvine i upravo sam došao...« Tada Jošua pade ničice, pokloni mu se i reče: »Što zapovijedaš, Gospodaru, sluzi svome?«  <span class="brojRetka" id="15">15</span>A vođa vojske Jahvine odgovori Jošui: »Skini obuću s nogu svojih, jer je sveto mjesto na kojem stojiš.« I Jošua učini tako.</p></p></p></p>