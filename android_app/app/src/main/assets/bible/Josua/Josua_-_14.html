<h3>2. TRI VELIKA PLEMENA ZAPADNO OD JORDANA</h3><h4>Uvod</h4><p class="pocetakParagrafa"> <span class="brojRetka" id="1">1</span>Ovo je što su dobili u baštinu sinovi Izraelovi u zemlji kanaanskoj – što su im razdijelili u baštinu svećenik Eleazar i Jošua, sin Nunov, i glavari porodica izraelskih plemena.  <span class="brojRetka" id="2">2</span>Ždrijebom su razdijelili baštinu, kao što je Jahve odredio preko Mojsija, među devet plemena i polovinu desetoga plemena.  <span class="brojRetka" id="3">3</span>Mojsije je odredio baštinu dvama plemenima i polovini desetog plemena s onu stranu Jordana, a levitima nije dao baštine među njima.  <span class="brojRetka" id="4">4</span>Jer bijahu dva plemena sinova Josipovih: Manašeovo i Efrajimovo. A levitima nisu dali dijela u zemlji, nego gradove za prebivanje i pašnjake za njihovu stoku i za blago njihovo.  <span class="brojRetka" id="5">5</span>Kako je Jahve zapovjedio Mojsiju, tako su učinili sinovi Izraelovi pri diobi zemlje.</p><p class="noviRedak"> <h4>Kalebova baština</h4><p class="pocetakParagrafa"> <span class="brojRetka" id="6">6</span>Sinovi Judini pristupe k Jošui u Gilgalu, a Kaleb, sin Jefuneov, Kenižanin, reče mu: »Ti znaš što je Jahve rekao Mojsiju, čovjeku Božjem, za mene i za tebe u Kadeš Barnei.  <span class="brojRetka" id="7">7</span>Bilo mi je četrdeset godina kad me posla Mojsije, sluga Jahvin, iz Kadeš Barnee da uhodim zemlju. I donio sam mu izvješće kako sam najbolje znao.  <span class="brojRetka" id="8">8</span>Braća koja su pošla sa mnom uplašila su srce naroda, ali sam ja vršio volju Jahve, Boga svojega.  <span class="brojRetka" id="9">9</span>I onoga se dana zakle Mojsije: ‘Zemlja kojom je stupala noga tvoja pripast će tebi i sinovima tvojim u vječnu baštinu, jer si vršio volju Jahve, Boga mojega.’  <span class="brojRetka" id="10">10</span>I vidiš, Jahve me sačuvao u životu, kao što je rekao. Već je prošlo četrdeset i pet godina kako je Jahve to obećao Mojsiju, dok je Izrael još išao pustinjom; sada mi je osamdeset i pet godina,  <span class="brojRetka" id="11">11</span>ali sam još i danas snažan kao što sam bio onoga dana kad me Mojsije poslao kao uhodu. Kao nekoć, i sada je moja snaga u meni, za borbu, da odem i da se vratim.  <span class="brojRetka" id="12">12</span>Daj mi sada ovo gorje, koje mi je Jahve obećao onoga dana. Sam si čuo onoga dana. Ondje su Anakovci, a i gradovi su im veliki i tvrdi. Ako je Jahve sa mnom, protjerat ću ih, kako je to obećao Jahve.«</p><p class="pocetakParagrafa"> <span class="brojRetka" id="13">13</span>Tada ga Jošua blagoslovi i dade Kalebu, sinu Jefuneovu, Hebron u baštinu.  <span class="brojRetka" id="14">14</span>Hebron je pripao u baštinu Kalebu, sinu Jefuneovu, Kenižaninu, sve do danas, jer je Kaleb vršio volju Jahve, Boga Izraelova.  <span class="brojRetka" id="15">15</span>Hebron se prije zvao Kirjat Arba; a Arba bijaše velik čovjek među Anakovcima.</p><p class="pocetakParagrafa">I počinu zemlja od rata.</p></p>