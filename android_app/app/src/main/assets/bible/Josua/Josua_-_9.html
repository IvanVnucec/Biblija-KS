<h3>6. SPORAZUM IZMEĐU IZRAELACA I GIBEONACA</h3><h4>Savez protiv Izraela</h4><p class="pocetakParagrafa"> <span class="brojRetka" id="1">1</span>O tim su događajima čuli svi kraljevi s onu stranu Jordana – u Gorju, u Šefeli i duž čitave obale Velikoga mora sve do Libanona: Hetiti, Amorejci, Kanaanci, Perižani, Hivijci, Jebusejci –  <span class="brojRetka" id="2">2</span>pa se svi udružiše da složno udare protiv Jošue i Izraela.</p><p class="noviRedak"> <h4>Varka Gibeonaca</h4><p class="pocetakParagrafa"> <span class="brojRetka" id="3">3</span>A stanovnici Gibeona, poučeni onim što Jošua učini Jerihonu i Aju,  <span class="brojRetka" id="4">4</span>dosjete se lukavstvu. Uzmu hiniti da su putnici: bace na svoje magarce stare vreće i vinske mješine, poderane i zakrpane.  <span class="brojRetka" id="5">5</span>Obuli su na noge rabljenu i pokrpanu obuću i vrgli na se staru odjeću. Sav kruh što su ga ponijeli na put bijaše suh i razdrobljen.</p><p class="pocetakParagrafa"> <span class="brojRetka" id="6">6</span>Stigoše Jošui u gilgalski tabor i rekoše njemu i ljudima Izraelcima: »Dolazimo iz daleke zemlje, sklopite savez s nama.«  <span class="brojRetka" id="7">7</span>Ali ljudi Izraelci kažu tim Hivijcima: »Tko zna ne živite li možda među nama? Kako ćemo, dakle, sklopiti savez s vama?«  <span class="brojRetka" id="8">8</span>A oni odgovore Jošui: »Tvoje smo sluge!« Jošua ih upita: »Tko ste i odakle dolazite?«  <span class="brojRetka" id="9">9</span>Odgovore: »Daleka je zemlja iz koje dolaze tvoje sluge u ime Jahve, Boga tvojega: čuli smo za slavu njegovu i za sve što je učinio u Egiptu  <span class="brojRetka" id="10">10</span>i za ono što je učinio dvojici kraljeva amorejskih koji su vladali s onu stranu Jordana – Sihonu, kralju hešbonskom, i Ogu, kralju bašanskom u Aštarotu.  <span class="brojRetka" id="11">11</span>Tada nam rekoše naše starješine i svi u našoj zemlji: ‘Opskrbite se hranom za put, pođite im ususret i recite im: Vaše smo sluge, sklopite dakle savez s nama.’  <span class="brojRetka" id="12">12</span>Evo našega kruha: vruć smo ponijeli na put od kuća svojih kada smo krenuli k vama, a sada je, evo, suh i razdrobljen.  <span class="brojRetka" id="13">13</span>A ovo su vinski mjehovi: nove smo ih nalili, pa su se, evo, već poderali; i haljine naše i obuća već su trošni od dalekog puta.«</p><p class="pocetakParagrafa"> <span class="brojRetka" id="14">14</span>I povjerovaše im ljudi po putnoj opskrbi, ne pitajući Jahvu što će im reći.  <span class="brojRetka" id="15">15</span>Jošua uglavi s njima mir i sklopi savez s njima da će ih poštedjeti. I glavari se na to zakunu.</p><p class="pocetakParagrafa"> <span class="brojRetka" id="16">16</span>A poslije tri dana, pošto su sklopili s njima savez, saznalo se da su im susjedi i da žive usred Izraela.  <span class="brojRetka" id="17">17</span>Tada krenu Izraelci iz tabora i stignu u njihove gradove, a to su bili Gibeon, Kefira, Beerot i Kirjat Jearim.  <span class="brojRetka" id="18">18</span>Ali ih nisu napali sinovi Izraelovi, jer su im se glavari zajednice zakleli Jahvom, Bogom Izraelovim. Ali sva zajednica poče rogoboriti protiv glavara.</p><p class="noviRedak"> <h4>Položaj Gibeonaca</h4><p class="pocetakParagrafa"> <span class="brojRetka" id="19">19</span>Tada svi glavari rekoše zajednici: »Mi smo im se zakleli Jahvom, Bogom Izraelovim, i zato ih ne smijemo dirati.  <span class="brojRetka" id="20">20</span>Evo što ćemo: pustimo ih da žive, kako nas ne bi stigla srdžba zbog zakletve kojom smo se zakleli.«  <span class="brojRetka" id="21">21</span>Još dometnuše glavari: »Neka žive i neka budu drvosječe i vodonoše svoj zajednici.« Sva zajednica prihvati što rekoše glavari.</p><p class="pocetakParagrafa"> <span class="brojRetka" id="22">22</span>Jošua pozva Gibeonce i reče im: »Zašto nas prevariste govoreći: ‘Vrlo smo daleko od vas’, kad eto živite usred nas?  <span class="brojRetka" id="23">23</span>Zato će sada na vama biti kletva i nikada neće nestati među vama ropstva: bit ćete drvosječe i vodonoše za Dom Boga moga.«</p><p class="pocetakParagrafa"> <span class="brojRetka" id="24">24</span>Oni odgovore Jošui: »Sa svih strana dolazili su glasovi nama, slugama tvojim, kako je Jahve, Bog tvoj, odredio Mojsiju, sluzi svomu, da će vam dati svu zemlju i da će istrijebiti ispred vas sve stanovnike ove zemlje; silno smo se uplašili od vas za svoje živote i zato smo učinili ovo.  <span class="brojRetka" id="25">25</span>I sada smo, evo, u tvojim rukama: učini s nama što misliš da je dobro i pravo.«</p><p class="pocetakParagrafa"> <span class="brojRetka" id="26">26</span>A on im je učinio ovako: izbavio ih iz ruku sinova Izraelovih te ih nisu pobili.  <span class="brojRetka" id="27">27</span>I od toga dana naredi im Jošua da sijeku drva i nose vodu, sve do danas, za zajednicu i za žrtvenik Jahvin na mjestu koje se god izabere.</p></p></p>