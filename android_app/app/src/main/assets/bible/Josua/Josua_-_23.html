<h3>2. JOŠUIN OPROŠTAJNI GOVOR</h3><h4>Jošua o svome djelu</h4><p class="pocetakParagrafa"> <span class="brojRetka" id="1">1</span>Proteklo je mnogo dana kako je Jahve dao Izraelu da otpočine od svih neprijatelja unaokolo. I Jošua bijaše ostario, zašao u godine.  <span class="brojRetka" id="2">2</span>Dozva zato Jošua sve Izraelce, starješine, glavare, suce i upravitelje njihove i reče im: »Ostario sam i odmakao u godinama.  <span class="brojRetka" id="3">3</span>Vi ste bili svjedoci svega što je Jahve, Bog vaš, pred vašim očima učinio svim narodima radi vas: Jahve, Bog vaš, borio se za vas.  <span class="brojRetka" id="4">4</span>Vidite, razdijelio sam ždrijebom u baštinu vašim plemenima sve narode koji su ostali i sve one narode koje sam istrijebio od Jordana do Velikog mora na zapadu.  <span class="brojRetka" id="5">5</span>Jahve, Bog vaš, sam će ih goniti ispred vas i otjerat će ih ispred vas i zaposjest ćete njihovu zemlju, kao što vam je obećao Jahve, Bog vaš.«</p><p class="noviRedak"> <h4>Upute za ponašanje među strancima</h4><p class="pocetakParagrafa"> <span class="brojRetka" id="6">6</span>»Budite, dakle, postojani i sve čvršći u tome da čuvate i vršite sve što je napisano u Knjizi zakona Mojsijeva i da ne odstupite od toga ni desno ni lijevo.  <span class="brojRetka" id="7">7</span>Ne miješajte se s tim narodima koji ostadoše među vama; i ne spominjite imena njihovih bogova niti se kunite njima; nemojte im služiti i ne klanjajte se njima.  <span class="brojRetka" id="8">8</span>Nego se držite Jahve, Boga svoga, kako ste činili do danas.  <span class="brojRetka" id="9">9</span>Jahve je protjerao ispred vas velike i moćne narode i nitko se nije do danas mogao održati pred vama.  <span class="brojRetka" id="10">10</span>Jedan je od vas tjerao pred sobom tisuću, jer se Jahve, Bog vaš, borio za vas, kao što vam je obećao.  <span class="brojRetka" id="11">11</span>Brižno pazite da ljubite Jahvu, Boga svojega, jer se radi o vašem životu.</p><p class="pocetakParagrafa"> <span class="brojRetka" id="12">12</span>Jer ako se odmetnete i prionete uz ostatak onih naroda koji preostaše među vama i s njima se povežete tazbinom i pomiješate se s njima i oni s vama,  <span class="brojRetka" id="13">13</span>znajte dobro da će Jahve, Bog vaš, prestati goniti te narode ispred vas; oni će vam postati zamka i mreža, bit će bič bokovima vašim i trnje očima vašim, sve dok se ne iselite iz ove dobre zemlje koju vam dade Jahve, Bog vaš.  <span class="brojRetka" id="14">14</span>Evo, ja krećem danas na put kojim je svima poći. Spoznajte i priznajte svim srcem svojim i svom dušom svojom: ni jedno od svih obećanja koja vam je dao Jahve, Bog vaš, nije ostalo neispunjeno.  <span class="brojRetka" id="15">15</span>I kao što vam se ispunilo svako obećanje što vam ga je dao Jahve, Bog vaš, tako će Jahve ispuniti i svaku prijetnju dok vas ne izbriše s lica ove dobre zemlje koju vam je dao Jahve, Bog vaš.  <span class="brojRetka" id="16">16</span>Ako prekršite Savez koji je Jahve, Bog vaš, sklopio s vama; ako budete služili drugim bogovima i klanjali se njima, buknut će gnjev Jahvin na vas i nestat će vas ubrzo iz dobre zemlje koju vam je Jahve dao.«</p></p>