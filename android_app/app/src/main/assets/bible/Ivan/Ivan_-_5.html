<h2>III. DRUGI BLAGDAN U JERUZALEMU</h2><h4>Ozdravljenje uzetoga</h4><p class="pocetakParagrafa"> <span class="brojRetka" id="1">1</span>Nakon toga bijaše židovski blagdan pa Isus uziđe u Jeruzalem.  <span class="brojRetka" id="2">2</span>U Jeruzalemu se kod Ovčjih vrata nalazi kupalište koje se hebrejski zove Bethzatha, a ima pet trijemova.  <span class="brojRetka" id="3">3</span>U njima je ležalo mnoštvo bolesnika – slijepih, hromih, uzetih.</p><p class="pocetakParagrafa"> <span class="brojRetka" id="5">5</span>Bijaše ondje neki čovjek koji je trpio od svoje bolesti trideset i osam godina.  <span class="brojRetka" id="6">6</span>Kad ga Isus opazi gdje leži i kada dozna da je već dugo u tome stanju, kaže mu: »Želiš li ozdraviti?«  <span class="brojRetka" id="7">7</span>Odgovori mu bolesnik: »Gospodine, nikoga nemam tko bi me uronio u kupalište kad se voda uzbiba. Dok ja stignem, drugi već prije mene siđe.«  <span class="brojRetka" id="8">8</span>Kaže mu Isus: »Ustani, uzmi svoju postelju i hodi!«  <span class="brojRetka" id="9">9</span>Čovjek odmah ozdravi, uzme svoju postelju i prohoda.</p><p class="pocetakParagrafa">Toga dana bijaše subota.  <span class="brojRetka" id="10">10</span>Židovi su stoga govorili ozdravljenomu: »Subota je! Ne smiješ nositi postelju svoju!«  <span class="brojRetka" id="11">11</span>On im odvrati: »Onaj koji me ozdravi reče mi: ‘Uzmi svoju postelju i hodi!’«  <span class="brojRetka" id="12">12</span>Upitaše ga dakle: »Tko je taj čovjek koji ti je rekao: ‘Uzmi i hodi’?«</p><p class="pocetakParagrafa"> <span class="brojRetka" id="13">13</span>No ozdravljenik nije znao tko je taj jer je Isus nestao u mnoštvu što se ondje nalazilo.  <span class="brojRetka" id="14">14</span>Nakon toga nađe ga Isus u Hramu i reče mu: »Eto, ozdravio si! Više ne griješi da te što gore ne snađe!«  <span class="brojRetka" id="15">15</span>Čovjek ode i javi Židovima da je Isus onaj koji ga je ozdravio.  <span class="brojRetka" id="16">16</span>Zbog toga su Židovi počeli Isusa napadati što to radi subotom.  <span class="brojRetka" id="17">17</span>Isus im odgovori: »Otac moj sve do sada radi pa i ja radim.«  <span class="brojRetka" id="18">18</span>Zbog toga su Židovi još više gledali da ga ubiju jer je ne samo kršio subotu nego i Boga nazivao Ocem svojim izjednačujući sebe s Bogom.</p><h4>Besjeda o Sinovljevim djelima</h4><p class="stih1"> <span class="brojRetka" id="19">19</span>Isus nato odvrati:</p><p class="noviRedak"> </p><p class="stih1">»Zaista, zaista, kažem vam:</p><p class="stih1">Sin ne može sam od sebe činiti ništa,</p><p class="stih1">doli što vidi da čini Otac;</p><p class="stih1">što on čini,</p><p class="stih1">to jednako i Sin čini.</p><p class="stih1"> <span class="brojRetka" id="20">20</span>Jer Otac ljubi Sina</p><p class="stih1">i pokazuje mu sve što sam čini.</p><p class="stih1">Pokazat će mu i veća djela od ovih</p><p class="stih1">te ćete se čudom čuditi.</p><p class="stih1"> <span class="brojRetka" id="21">21</span>Uistinu, kao što Otac uskrisuje mrtve</p><p class="stih1">i oživljava</p><p class="stih1">tako i Sin oživljava koje hoće.</p><p class="stih1"> <span class="brojRetka" id="22">22</span>Otac doista ne sudi nikomu:</p><p class="stih1">sav je sud predao Sinu</p><p class="stih1"> <span class="brojRetka" id="23">23</span>da svi časte Sina</p><p class="stih1">kao što časte Oca.</p><p class="stih1">Tko ne časti Sina,</p><p class="stih1">ne časti ni Oca koji ga posla.«</p><p class="stih1"> <span class="brojRetka" id="24">24</span>»Zaista, zaista, kažem vam:</p><p class="stih1">tko sluša moju riječ</p><p class="stih1">i vjeruje onomu koji me posla,</p><p class="stih1">ima život vječni</p><p class="stih1">i ne dolazi na sud,</p><p class="stih1">nego je prešao iz smrti u život.</p><p class="stih1"> <span class="brojRetka" id="25">25</span>Zaista, zaista, kažem vam:</p><p class="stih1">dolazi čas – sada je! –</p><p class="stih1">kad će mrtvi čuti glas Sina Božjega</p><p class="stih1">i koji čuju, živjet će.</p><p class="stih1"> <span class="brojRetka" id="26">26</span>Doista, kao što Otac ima život u sebi</p><p class="stih1">tako je i Sinu dao da ima život u sebi;</p><p class="stih1"> <span class="brojRetka" id="27">27</span>i ovlasti ga da sudi</p><p class="stih1">jer je Sin Čovječji.</p><p class="stih1"> <span class="brojRetka" id="28">28</span>Ne čudite se tome</p><p class="stih1">jer dolazi čas</p><p class="stih1">kad će svi koji su u grobovima,</p><p class="stih1">čuti njegov glas.</p><p class="stih1"> <span class="brojRetka" id="29">29</span>I izići će:</p><p class="stih1">koji su dobro činili</p><p class="stih1">– na uskrsnuće života,</p><p class="stih1">a koji su radili zlo</p><p class="stih1">– na uskrsnuće osude.</p><p class="stih1"> <span class="brojRetka" id="30">30</span>Ja sâm od sebe ne mogu učiniti ništa:</p><p class="stih1">kako čujem, sudim,</p><p class="stih1">i sud je moj pravedan</p><p class="stih1">jer ne tražim svoje volje,</p><p class="stih1">nego volju onoga koji me posla.«</p><p class="stih1"> <span class="brojRetka" id="31">31</span>»Ako ja svjedočim sam za sebe,</p><p class="stih1">svjedočanstvo moje nije istinito.</p><p class="stih1"> <span class="brojRetka" id="32">32</span>Drugi svjedoči za mene</p><p class="stih1">i znam:</p><p class="stih1">istinito je svjedočanstvo</p><p class="stih1">kojim on svjedoči za mene.</p><p class="stih1"> <span class="brojRetka" id="33">33</span>Vi ste poslali k Ivanu</p><p class="stih1">i on je posvjedočio za istinu.</p><p class="stih1"> <span class="brojRetka" id="34">34</span>Ja ne primam svjedočanstva od čovjeka,</p><p class="stih1">već govorim to da se vi spasite.</p><p class="stih1"> <span class="brojRetka" id="35">35</span>On bijaše svjetiljka</p><p class="stih1">što gori i svijetli,</p><p class="stih1">a vi se htjedoste samo za čas</p><p class="stih1">naslađivati njegovom svjetlosti.</p><p class="stih1"> <span class="brojRetka" id="36">36</span>Ali ja imam svjedočanstvo</p><p class="stih1">veće od Ivanova:</p><p class="stih1">djela koja mi je dao izvršiti Otac,</p><p class="stih1">upravo ta djela koja činim,</p><p class="stih1">svjedoče za mene</p><p class="stih1">– da me poslao Otac.</p><p class="stih1"> <span class="brojRetka" id="37">37</span>Pa i Otac koji me posla</p><p class="stih1">sam je svjedočio za mene.</p><p class="stih1">Niti ste glasa njegova ikada čuli</p><p class="stih1">niti ste lica njegova ikada vidjeli,</p><p class="stih1"> <span class="brojRetka" id="38">38</span>a ni riječ njegova ne prebiva u vama</p><p class="stih1">jer ne vjerujete</p><p class="stih1">onomu kojega on posla.</p><p class="stih1"> <span class="brojRetka" id="39">39</span>Vi istražujete Pisma</p><p class="stih1">jer mislite po njima imati život vječni.</p><p class="stih1">I ona svjedoče za mene,</p><p class="stih1"> <span class="brojRetka" id="40">40</span>a vi ipak nećete da dođete k meni</p><p class="stih1">da život imate.</p><p class="stih1"> <span class="brojRetka" id="41">41</span>Slave od ljudi ne tražim,</p><p class="stih1"> <span class="brojRetka" id="42">42</span>ali vas dobro upoznah:</p><p class="stih1">ljubavi Božje nemate u sebi.</p><p class="stih1"> <span class="brojRetka" id="43">43</span>Ja sam došao u ime Oca svoga</p><p class="stih1">i vi me ne primate.</p><p class="stih1">Dođe li tko drugi u svoje ime,</p><p class="stih1">njega ćete primiti.</p><p class="stih1"> <span class="brojRetka" id="44">44</span>Ta kako biste vi vjerovali</p><p class="stih1">kad tražite slavu jedni od drugih,</p><p class="stih1">a slave od Boga jedinoga ne tražite!</p><p class="stih1"> <span class="brojRetka" id="45">45</span>Ne mislite da ću vas ja tužiti Ocu.</p><p class="stih1">Vaš je tužitelj Mojsije</p><p class="stih1">u koga se uzdate.</p><p class="stih1"> <span class="brojRetka" id="46">46</span>Uistinu, kad biste vjerovali Mojsiju,</p><p class="stih1">i meni biste vjerovali:</p><p class="stih1">ta o meni je on pisao.</p><p class="stih1"> <span class="brojRetka" id="47">47</span>Ali ako njegovim pismima ne vjerujete,</p><p class="stih1">kako da mojim riječima vjerujete?«</p>