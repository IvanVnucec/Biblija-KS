<h4>Trs i loza</h4><p class="pocetakParagrafa"> <span class="brojRetka" id="1">1</span>»Ja sam istinski trs,</p><p class="stih1">a Otac moj – vinogradar.</p><p class="stih1"> <span class="brojRetka" id="2">2</span>Svaku lozu na meni koja ne donosi roda</p><p class="stih1">on siječe,</p><p class="stih1">a svaku koja rod donosi</p><p class="stih1">čisti</p><p class="stih1">da više roda donese.</p><p class="stih1"> <span class="brojRetka" id="3">3</span>Vi ste već očišćeni</p><p class="stih1">po riječi koju sam vam zborio.</p><p class="stih1"> <span class="brojRetka" id="4">4</span>Ostanite u meni i ja u vama.</p><p class="stih1">Kao što loza ne može donijeti roda</p><p class="stih1">sama od sebe,</p><p class="stih1">ako ne ostane na trsu,</p><p class="stih1">tako ni vi ako ne ostanete u meni.</p><p class="stih1"> <span class="brojRetka" id="5">5</span>Ja sam trs,</p><p class="stih1">vi loze.</p><p class="stih1">Tko ostaje u meni i ja u njemu,</p><p class="stih1">taj donosi mnogo roda.</p><p class="stih1">Uistinu, bez mene ne možete učiniti ništa.</p><p class="stih1"> <span class="brojRetka" id="6">6</span>Ako tko ne ostane u meni,</p><p class="stih1">izbace ga kao lozu</p><p class="stih1">i usahne.</p><p class="stih1">Takve onda skupe i bace u oganj te gore.</p><p class="stih1"> <span class="brojRetka" id="7">7</span>Ako ostanete u meni</p><p class="stih1">i riječi moje ostanu u vama,</p><p class="stih1">što god hoćete, ištite</p><p class="stih1">i bit će vam.</p><p class="stih1"> <span class="brojRetka" id="8">8</span>Ovime se proslavlja Otac moj:</p><p class="stih1">da donosite mnogo roda</p><p class="stih1">i da budete moji učenici.</p><p class="stih1"> <span class="brojRetka" id="9">9</span>Kao što je Otac ljubio mene</p><p class="stih1">tako sam i ja ljubio vas;</p><p class="stih1">ostanite u mojoj ljubavi.</p><p class="stih1"> <span class="brojRetka" id="10">10</span>Budete li čuvali moje zapovijedi,</p><p class="stih1">ostat ćete u mojoj ljubavi;</p><p class="stih1">kao što sam i ja čuvao zapovijedi</p><p class="stih1">Oca svoga</p><p class="stih1">te ostajem u ljubavi njegovoj.</p><p class="stih1"> <span class="brojRetka" id="11">11</span>To sam vam govorio</p><p class="stih1">da moja radost bude u vama</p><p class="stih1">i da vaša radost bude potpuna.</p><p class="stih1"> <span class="brojRetka" id="12">12</span>Ovo je moja zapovijed:</p><p class="stih1">ljubite jedni druge</p><p class="stih1">kao što sam ja vas ljubio!</p><p class="stih1"> <span class="brojRetka" id="13">13</span>Veće ljubavi nitko nema od ove:</p><p class="stih1">da tko život svoj položi za svoje prijatelje.</p><p class="stih1"> <span class="brojRetka" id="14">14</span>Vi ste prijatelji moji</p><p class="stih1">ako činite što vam zapovijedam.</p><p class="stih1"> <span class="brojRetka" id="15">15</span>Više vas ne zovem slugama</p><p class="stih1">jer sluga ne zna</p><p class="stih1">što radi njegov gospodar;</p><p class="stih1">vas sam nazvao prijateljima</p><p class="stih1">jer vam priopćih sve</p><p class="stih1">što sam čuo od Oca svoga.</p><p class="stih1"> <span class="brojRetka" id="16">16</span>Ne izabraste vi mene,</p><p class="stih1">nego ja izabrah vas</p><p class="stih1">i postavih vas</p><p class="stih1">da idete i rod donosite</p><p class="stih1">i rod vaš da ostane</p><p class="stih1">te vam Otac dadne</p><p class="stih1">što ga god zaištete u moje ime.</p><p class="stih1"> <span class="brojRetka" id="17">17</span>Ovo vam zapovijedam:</p><p class="stih1">da ljubite jedni druge.«</p><h4>Mržnja svijeta na Isusove učenike</h4><p class="stih1"> <span class="brojRetka" id="18">18</span>»Ako vas svijet mrzi,</p><p class="stih1">znajte da je mene mrzio prije nego vas.</p><p class="stih1"> <span class="brojRetka" id="19">19</span>Kad biste bili od svijeta,</p><p class="stih1">svijet bi svoje ljubio;</p><p class="stih1">no budući da niste od svijeta,</p><p class="stih1">nego sam vas ja izabrao iz svijeta,</p><p class="stih1">zbog toga vas svijet mrzi.</p><p class="stih1"> <span class="brojRetka" id="20">20</span>Sjećajte se riječi koju vam rekoh:</p><p class="stih1">‘Nije sluga veći od svoga gospodara.’</p><p class="stih1">Ako su mene progonili,</p><p class="stih1">i vas će progoniti;</p><p class="stih1">ako su moju riječ čuvali,</p><p class="stih1">da vašu će čuvati.</p><p class="stih1"> <span class="brojRetka" id="21">21</span>A sve će to poduzimati protiv vas</p><p class="stih1">poradi imena moga</p><p class="stih1">jer ne znaju onoga koji mene posla.</p><p class="stih1"> <span class="brojRetka" id="22">22</span>Da nisam došao</p><p class="stih1">i da im nisam govorio,</p><p class="stih1">ne bi imali grijeha;</p><p class="stih1">no sada nemaju izgovora za svoj grijeh.</p><p class="stih1"> <span class="brojRetka" id="23">23</span>Tko mene mrzi, mrzi i Oca mojega.</p><p class="stih1"> <span class="brojRetka" id="24">24</span>Da nisam učinio među njima djelâ</p><p class="stih1">kojih nitko drugi ne čini,</p><p class="stih1">ne bi imali grijeha;</p><p class="stih1">a sada vidješe</p><p class="stih1">pa ipak zamrziše i mene i Oca mojega.</p><p class="stih1"> <span class="brojRetka" id="25">25</span>No neka se ispuni riječ</p><p class="stih1">napisana u njihovu Zakonu:</p><p class="stih1">Mrze me nizašto.</p><p class="stih1"> <span class="brojRetka" id="26">26</span>A kada dođe Branitelj</p><p class="stih1">koga ću vam poslati od Oca</p><p class="stih1">– Duh Istine koji od Oca izlazi –</p><p class="stih1">on će svjedočiti za mene.</p><p class="stih1"> <span class="brojRetka" id="27">27</span>I vi ćete svjedočiti</p><p class="stih1">jer ste od početka sa mnom.</p>