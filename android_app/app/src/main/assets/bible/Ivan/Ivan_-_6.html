<h2>IV. PASHA KRUHA ŽIVOTA</h2><h4>Isus hrani pet tisuća ljudi</h4><p class="pocetakParagrafa"> <span class="brojRetka" id="1">1</span>Nakon toga ode Isus na drugu stranu Galilejskog, Tiberijadskog mora.  <span class="brojRetka" id="2">2</span>Slijedilo ga silno mnoštvo jer su gledali znamenja što ih je činio na bolesnicima.  <span class="brojRetka" id="3">3</span>A Isus uziđe na goru i ondje sjeđaše sa svojim učenicima.  <span class="brojRetka" id="4">4</span>Bijaše blizu Pasha, židovski blagdan.</p><p class="pocetakParagrafa"> <span class="brojRetka" id="5">5</span>Isus podigne oči i ugleda kako silan svijet dolazi k njemu pa upita Filipa: »Gdje da kupimo kruha da ovi blaguju?«  <span class="brojRetka" id="6">6</span>To reče kušajući ga; jer znao je što će učiniti.  <span class="brojRetka" id="7">7</span>Odgovori mu Filip: »Za dvjesta denara kruha ne bi bilo dosta da svaki nešto malo dobije.«  <span class="brojRetka" id="8">8</span>Kaže mu jedan od njegovih učenika, Andrija, brat Šimuna Petra:  <span class="brojRetka" id="9">9</span>»Ovdje je dječak koji ima pet ječmenih kruhova i dvije ribice! Ali što je to za tolike?«  <span class="brojRetka" id="10">10</span>Reče Isus: »Neka ljudi posjedaju!« A bilo je mnogo trave na tome mjestu.</p><p class="pocetakParagrafa">Posjedaše dakle muškarci, njih oko pet tisuća.  <span class="brojRetka" id="11">11</span>Isus uze kruhove, izreče zahvalnicu pa razdijeli onima koji su posjedali. A tako i od ribica – koliko su god htjeli.  <span class="brojRetka" id="12">12</span>A kad se nasitiše, reče svojim učenicima: »Skupite preostale ulomke da ništa ne propadne!«  <span class="brojRetka" id="13">13</span>Skupili su dakle i napunili dvanaest košara ulomaka što od pet ječmenih kruhova pretekoše onima koji su blagovali.</p><p class="pocetakParagrafa"> <span class="brojRetka" id="14">14</span>Kad su ljudi vidjeli znamenje što ga Isus učini, rekoše: »Ovo je uistinu Prorok koji ima doći na svijet!«  <span class="brojRetka" id="15">15</span>Kad Isus spozna da kane doći, pograbiti ga i zakraljiti, povuče se ponovno u goru, posve sam.</p><p class="noviRedak"> <h4>Isus hoda po moru</h4><p class="pocetakParagrafa"> <span class="brojRetka" id="16">16</span>Kad nasta večer, siđoše njegovi učenici k moru,  <span class="brojRetka" id="17">17</span>uđoše u lađicu i krenuše na onu stranu mora, u Kafarnaum. Već se i smrklo, a Isusa još nikako k njima.  <span class="brojRetka" id="18">18</span>More se uzburkalo od silnog vjetra što je zapuhao.  <span class="brojRetka" id="19">19</span>Pošto su dakle isplovili oko dvadeset i pet do trideset stadija, ugledaju Isusa gdje ide po moru i približava se lađici. Prestraše se,  <span class="brojRetka" id="20">20</span>a on će njima: »Ja sam! Ne bojte se!«  <span class="brojRetka" id="21">21</span>Htjedoše ga uzeti u lađicu, kadli se lađica odmah nađe na obali kamo su se zaputili.</p><p class="noviRedak"> <h4>Besjeda u Kafarnaumu: Isus kruh života</h4><p class="pocetakParagrafa"> <span class="brojRetka" id="22">22</span>Sutradan mnoštvo, koje osta s onu stranu mora, zapazi da ondje bijaše samo jedna lađica i da Isus nije bio ušao zajedno sa svojim učenicima u lađicu, nego da oni odoše sami.  <span class="brojRetka" id="23">23</span>Iz Tiberijade pak stigoše druge lađice blizu onog mjesta gdje jedoše kruh pošto je Gospodin izrekao zahvalnicu.  <span class="brojRetka" id="24">24</span>Kada dakle mnoštvo vidje da ondje nema Isusa ni njegovih učenika, uđu u lađice i odu u Kafarnaum tražeći Isusa.  <span class="brojRetka" id="25">25</span>Kad ga nađoše s onu stranu mora, rekoše mu: »Učitelju, kad si ovamo došao?«  <span class="brojRetka" id="26">26</span>Isus im odgovori:</p><p class="noviRedak"> </p><p class="stih1">»Zaista, zaista, kažem vam:</p><p class="stih1">tražite me,</p><p class="stih1">ali ne stoga što vidjeste znamenja,</p><p class="stih1">nego stoga što ste jeli od onih kruhova</p><p class="stih1">i nasitili se.</p><p class="stih1"> <span class="brojRetka" id="27">27</span>Radite,</p><p class="stih1">ali ne za hranu propadljivu,</p><p class="stih1">nego za hranu koja ostaje za život vječni:</p><p class="stih1">nju će vam dati Sin Čovječji</p><p class="stih1">jer njega Otac – Bog – opečati.«</p><p class="noviRedak"> </p><p class="pocetakParagrafa"> <span class="brojRetka" id="28">28</span>Rekoše mu dakle: »Što nam je činiti da bismo radili djela Božja?«  <span class="brojRetka" id="29">29</span>Odgovori im Isus: »Djelo je Božje da vjerujete u onoga kojega je on poslao.«  <span class="brojRetka" id="30">30</span>Rekoše mu onda: »Kakvo ti znamenje činiš da vidimo pa da ti vjerujemo? Koje je tvoje djelo?  <span class="brojRetka" id="31">31</span>Očevi naši blagovaše manu u pustinji, kao što je pisano: Nahrani ih kruhom nebeskim.«</p><p class="pocetakParagrafa"> <span class="brojRetka" id="32">32</span>Reče im Isus:</p><p class="noviRedak"> </p><p class="stih1">»Zaista, zaista, kažem vam:</p><p class="stih1">nije vam Mojsije dao kruh s neba,</p><p class="stih1">nego Otac moj daje vam kruh s neba,</p><p class="stih1">kruh istinski;</p><p class="stih1"> <span class="brojRetka" id="33">33</span>jer kruh je Božji</p><p class="stih1">Onaj koji silazi s neba</p><p class="stih1">i daje život svijetu.«</p><p class="noviRedak"> </p><p class="pocetakParagrafa"> <span class="brojRetka" id="34">34</span>Rekoše mu nato: »Gospodine, daj nam uvijek toga kruha.«  <span class="brojRetka" id="35">35</span>Reče im Isus:</p><p class="noviRedak"> </p><p class="stih1">»Ja sam kruh života.</p><p class="stih1">Tko dolazi k meni,</p><p class="stih1">neće ogladnjeti;</p><p class="stih1">tko vjeruje u mene,</p><p class="stih1">neće ožednjeti nikada.</p><p class="stih1"> <span class="brojRetka" id="36">36</span>No rekoh vam:</p><p class="stih1">vidjeli ste me, a opet ne vjerujete.</p><p class="stih1"> <span class="brojRetka" id="37">37</span>Svi koje mi daje Otac</p><p class="stih1">doći će k meni,</p><p class="stih1">i onoga tko dođe k meni</p><p class="stih1">neću izbaciti;</p><p class="stih1"> <span class="brojRetka" id="38">38</span>jer siđoh s neba</p><p class="stih1">ne da vršim svoju volju,</p><p class="stih1">nego volju onoga koji me posla.</p><p class="stih1"> <span class="brojRetka" id="39">39</span>A ovo je volja onoga koji me posla:</p><p class="stih1">da nikoga od onih koje mi je dao</p><p class="stih1">ne izgubim,</p><p class="stih1">nego da ih uskrisim u posljednji dan.</p><p class="stih1"> <span class="brojRetka" id="40">40</span>Da, to je volja Oca mojega</p><p class="stih1">da tko god vidi Sina</p><p class="stih1">i vjeruje u njega,</p><p class="stih1">ima život vječni</p><p class="stih1">i ja da ga uskrisim u posljednji dan.«</p><p class="noviRedak"> </p><p class="pocetakParagrafa"> <span class="brojRetka" id="41">41</span>Židovi nato mrmljahu protiv njega što je rekao: »Ja sam kruh koji je sišao s neba.«  <span class="brojRetka" id="42">42</span>Govorahu: »Nije li to Isus, sin Josipov? Ne poznajemo li mu oca i majku? Kako sada govori: ‘Sišao sam s neba’?«</p><p class="pocetakParagrafa"> <span class="brojRetka" id="43">43</span>Isus im odvrati:</p><p class="noviRedak"> </p><p class="stih1">»Ne mrmljajte među sobom!</p><p class="stih1"> <span class="brojRetka" id="44">44</span>Nitko ne može doći k meni</p><p class="stih1">ako ga ne povuče Otac koji me posla;</p><p class="stih1">i ja ću ga uskrisiti u posljednji dan.</p><p class="stih1"> <span class="brojRetka" id="45">45</span>Pisano je u Prorocima:</p><p class="stih1">Svi će biti učenici Božji.</p><p class="stih1">Tko god čuje od Oca i pouči se,</p><p class="stih1">dolazi k meni.</p><p class="stih1"> <span class="brojRetka" id="46">46</span>Ne da bi tko vidio Oca,</p><p class="stih1">doli onaj koji je kod Boga;</p><p class="stih1">on je vidio Oca.</p><p class="stih1"> <span class="brojRetka" id="47">47</span>Zaista, zaista, kažem vam:</p><p class="stih1">tko vjeruje, ima život vječni.</p><p class="stih1"> <span class="brojRetka" id="48">48</span>Ja sam kruh života.</p><p class="stih1"> <span class="brojRetka" id="49">49</span>Očevi vaši jedoše u pustinji manu</p><p class="stih1">i pomriješe.</p><p class="stih1"> <span class="brojRetka" id="50">50</span>Ovo je kruh koji silazi s neba:</p><p class="stih1">da tko od njega jede,</p><p class="stih1">ne umre.</p><p class="stih1"> <span class="brojRetka" id="51">51</span>Ja sam kruh živi</p><p class="stih1">koji je s neba sišao.</p><p class="stih1">Tko bude jeo od ovoga kruha,</p><p class="stih1">živjet će uvijeke.</p><p class="stih1">Kruh koji ću ja dati</p><p class="stih1">tijelo je moje</p><p class="stih1">– za život svijeta.«</p><p class="noviRedak"> </p><p class="pocetakParagrafa"> <span class="brojRetka" id="52">52</span>Židovi se nato među sobom prepirahu: »Kako nam ovaj može dati tijelo svoje za jelo?«  <span class="brojRetka" id="53">53</span>Reče im stoga Isus:</p><p class="noviRedak"> </p><p class="stih1">»Zaista, zaista, kažem vam:</p><p class="stih1">ako ne jedete tijela Sina Čovječjega</p><p class="stih1">i ne pijete krvi njegove,</p><p class="stih1">nemate života u sebi!</p><p class="stih1"> <span class="brojRetka" id="54">54</span>Tko blaguje tijelo moje</p><p class="stih1">i pije krv moju,</p><p class="stih1">ima život vječni;</p><p class="stih1">i ja ću ga uskrisiti u posljednji dan.</p><p class="stih1"> <span class="brojRetka" id="55">55</span>Tijelo je moje jelo istinsko,</p><p class="stih1">krv je moja piće istinsko.</p><p class="stih1"> <span class="brojRetka" id="56">56</span>Tko jede moje tijelo</p><p class="stih1">i pije moju krv,</p><p class="stih1">u meni ostaje</p><p class="stih1">i ja u njemu.</p><p class="stih1"> <span class="brojRetka" id="57">57</span>Kao što je mene poslao živi Otac</p><p class="stih1">i ja živim po Ocu,</p><p class="stih1">tako i onaj koji mene blaguje</p><p class="stih1">živjet će po meni.</p><p class="stih1"> <span class="brojRetka" id="58">58</span>Ovo je kruh koji je s neba sišao,</p><p class="stih1">ne kao onaj koji jedoše očevi</p><p class="stih1">i pomriješe.</p><p class="stih1">Tko jede ovaj kruh,</p><p class="stih1">živjet će uvijeke.«</p><p class="noviRedak"> </p><p class="pocetakParagrafa"> <span class="brojRetka" id="59">59</span>To reče Isus naučavajući u sinagogi u Kafarnaumu.  <span class="brojRetka" id="60">60</span>Mnogi od njegovih učenika čuvši to rekoše: »Tvrda je to besjeda! Tko je može slušati?«  <span class="brojRetka" id="61">61</span>A Isus znajući sam od sebe da njegovi učenici zbog toga mrmljaju, reče im: »Zar vas to sablažnjava?  <span class="brojRetka" id="62">62</span>A što ako vidite Sina Čovječjega kako uzlazi onamo gdje je prije bio?«</p><p class="noviRedak"> </p><p class="stih1"> <span class="brojRetka" id="63">63</span>»Duh je onaj koji oživljuje,</p><p class="stih1">tijelo ne koristi ništa.</p><p class="stih1">Riječi koje sam vam govorio</p><p class="stih1">duh su i život su.«</p><p class="noviRedak"> </p><p class="pocetakParagrafa"> <span class="brojRetka" id="64">64</span>»A ipak, ima ih među vama koji ne vjeruju.« Jer znao je Isus od početka koji su oni što ne vjeruju i tko je onaj koji će ga izdati.  <span class="brojRetka" id="65">65</span>I doda: »Zato sam vam i rekao da nitko ne može doći k meni ako mu nije dano od Oca.«</p><p class="pocetakParagrafa"> <span class="brojRetka" id="66">66</span>Otada mnogi učenici odstupiše, više nisu išli s njime.</p><p class="noviRedak"> <h4>Petrova ispovijest</h4><p class="pocetakParagrafa"> <span class="brojRetka" id="67">67</span>Reče stoga Isus dvanaestorici: »Da možda i vi ne kanite otići?«  <span class="brojRetka" id="68">68</span>Odgovori mu Šimun Petar: »Gospodine, kome da idemo? Ti imaš riječi života vječnoga!  <span class="brojRetka" id="69">69</span>I mi vjerujemo i znamo: ti si Svetac Božji.«  <span class="brojRetka" id="70">70</span>Odgovori im Isus: »Nisam li ja vas dvanaestoricu izabrao? A ipak, jedan je od vas đavao.«  <span class="brojRetka" id="71">71</span>Govoraše to o Judi, sinu Šimuna Iškariotskoga, jednom od dvanaestorice, jer on ga je imao izdati.</p></p></p></p>