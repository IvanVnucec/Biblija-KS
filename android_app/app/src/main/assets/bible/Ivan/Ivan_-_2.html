<h4>Svadba u Kani</h4><p class="pocetakParagrafa"> <span class="brojRetka" id="1">1</span>Trećeg dana bijaše svadba u Kani Galilejskoj. Bila ondje Isusova majka.  <span class="brojRetka" id="2">2</span>Na svadbu bijaše pozvan i Isus i njegovi učenici.  <span class="brojRetka" id="3">3</span>Kad ponesta vina, Isusu će njegova majka: »Vina nemaju.«  <span class="brojRetka" id="4">4</span>Kaže joj Isus: »Ženo, što ja imam s tobom? Još nije došao moj čas!«  <span class="brojRetka" id="5">5</span>Nato će njegova mati poslužiteljima: »Što god vam rekne, učinite!«</p><p class="pocetakParagrafa"> <span class="brojRetka" id="6">6</span>A bijaše ondje Židovima za čišćenje šest kamenih posuda od po dvije do tri mjere.  <span class="brojRetka" id="7">7</span>Kaže Isus poslužiteljima: »Napunite posude vodom!« I napune ih do vrha.  <span class="brojRetka" id="8">8</span>Tada im reče: »Zagrabite sada i nosite ravnatelju stola.« Oni odnesu.  <span class="brojRetka" id="9">9</span>Kad okusi vodu što posta vinom, a nije znao odakle je – znale su sluge koje zagrabiše vodu – ravnatelj stola pozove zaručnika  <span class="brojRetka" id="10">10</span>i kaže mu: »Svaki čovjek stavlja na stol najprije dobro vino, a kad se ponapiju, gore. Ti si čuvao dobro vino sve do sada.«</p><p class="pocetakParagrafa"> <span class="brojRetka" id="11">11</span>Tako, u Kani Galilejskoj, učini Isus prvo znamenje i objavi svoju slavu te povjerovaše u njega njegovi učenici.  <span class="brojRetka" id="12">12</span>Nakon toga siđe sa svojom majkom, s braćom i sa svojim učenicima u Kafarnaum. Ondje ostadoše nekoliko dana.</p><p class="noviRedak"> <h3>2. BLAGDAN PASHE</h3><h4>Čišćenje Hrama</h4><p class="pocetakParagrafa"> <span class="brojRetka" id="13">13</span>Blizu bijaše židovska Pasha. Stoga Isus uziđe u Jeruzalem.  <span class="brojRetka" id="14">14</span>U Hramu nađe prodavače volova, ovaca i golubova i mjenjače gdje sjede.  <span class="brojRetka" id="15">15</span>I načini bič od užetâ te ih sve istjera iz Hrama zajedno s ovcama i volovima. Mjenjačima rasu novac i stolove isprevrta,  <span class="brojRetka" id="16">16</span>a prodavačima golubova reče: »Nosite to odavde i ne činite od kuće Oca mojega kuću trgovačku.«  <span class="brojRetka" id="17">17</span>Prisjetiše se njegovi učenici da je pisano: Izjeda me revnost za Dom tvoj.</p><p class="pocetakParagrafa"> <span class="brojRetka" id="18">18</span>Nato se umiješaju Židovi i upitaju ga: »Koje nam znamenje možeš pokazati da to smiješ činiti?«  <span class="brojRetka" id="19">19</span>Odgovori im Isus: »Razvalite ovaj hram i ja ću ga u tri dana podići.«  <span class="brojRetka" id="20">20</span>Rekoše mu nato Židovi: »Četrdeset i šest godina gradio se ovaj Hram, a ti da ćeš ga u tri dana podići?«  <span class="brojRetka" id="21">21</span>No on je govorio o hramu svoga tijela.  <span class="brojRetka" id="22">22</span>Pošto uskrsnu od mrtvih, prisjetiše se njegovi učenici da je to htio reći te povjerovaše Pismu i besjedi koju Isus reče.</p><p class="noviRedak"> <h4>Boravak u Jeruzalemu</h4><p class="pocetakParagrafa"> <span class="brojRetka" id="23">23</span>Dok je boravio u Jeruzalemu o blagdanu Pashe, mnogi povjerovaše u njegovo ime promatrajući znamenja koja je činio.  <span class="brojRetka" id="24">24</span>No sâm se Isus njima nije povjeravao jer ih je sve dobro poznavao  <span class="brojRetka" id="25">25</span>i nije trebalo da mu tko daje svjedočanstvo o čovjeku: ta sam je dobro znao što je u čovjeku.</p></p></p>