<h3>DODATAK</h3><h4>Ukazanje Isusovo kod Tiberijadskog jezera</h4><p class="pocetakParagrafa"> <span class="brojRetka" id="1">1</span>Poslije toga očitova se Isus ponovno učenicima na Tiberijadskome moru. Očitova se ovako:  <span class="brojRetka" id="2">2</span>Bijahu zajedno Šimun Petar, Toma zvani Blizanac, Natanael iz Kane Galilejske, zatim Zebedejevi i još druga dva njegova učenika.  <span class="brojRetka" id="3">3</span>Kaže im Šimun Petar: »Idem ribariti.« Rekoše: »Idemo i mi s tobom.« Izađoše i uđoše u lađu, ali te noći ne uloviše ništa.</p><p class="pocetakParagrafa"> <span class="brojRetka" id="4">4</span>Kad je već svanulo, stade Isus na kraju, ali učenici nisu znali da je to Isus.  <span class="brojRetka" id="5">5</span>Kaže im Isus: »Dječice, imate li što za prismok?« Odgovoriše mu: »Nemamo.«  <span class="brojRetka" id="6">6</span>A on im reče: »Bacite mrežu na desnu stranu lađe i naći ćete.« Baciše oni i više je ne mogoše izvući od mnoštva ribe.  <span class="brojRetka" id="7">7</span>Tada onaj učenik kojega je Isus ljubio kaže Petru: »Gospodin je!« Kad je Šimun Petar čuo da je to Gospodin, pripaše si gornju haljinu, jer bijaše gol, te se baci u more.  <span class="brojRetka" id="8">8</span>Ostali učenici dođoše s lađicom vukući mrežu s ribom jer ne bijahu daleko od kraja, samo kojih dvjesta lakata.</p><p class="pocetakParagrafa"> <span class="brojRetka" id="9">9</span>Kad iziđu na kraj, ugledaju pripravljenu žeravicu i na njoj pristavljenu ribu i kruh.  <span class="brojRetka" id="10">10</span>Kaže im Isus: »Donesite ribâ što ih sada uloviste.«  <span class="brojRetka" id="11">11</span>Nato se Šimun Petar popne i izvuče na kraj mrežu punu velikih riba, sto pedeset i tri. I premda ih je bilo toliko, mreža se ne raskinu.  <span class="brojRetka" id="12">12</span>Kaže im Isus: »Hajde, doručkujte!« I nitko se od učenika ne usudi upitati ga: »Tko si ti?« Znali su da je Gospodin.  <span class="brojRetka" id="13">13</span>Isus pristupi, uzme kruh i dade im, a tako i ribu.</p><p class="pocetakParagrafa"> <span class="brojRetka" id="14">14</span>To se već treći put očitova Isus učenicima pošto uskrsnu od mrtvih.</p><p class="noviRedak"> <h4>Isus podjeljuje Petru prvenstvo</h4><p class="pocetakParagrafa"> <span class="brojRetka" id="15">15</span>Nakon doručka upita Isus Šimuna Petra: »Šimune Ivanov, ljubiš li me više nego ovi?« Odgovori mu: »Da, Gospodine, ti znaš da te volim!«  <span class="brojRetka" id="16">16</span>Kaže mu: »Pasi jaganjce moje!« Upita ga po drugi put: »Šimune Ivanov, ljubiš li me?« Odgovori mu: »Da, Gospodine, ti znaš da te volim!« Kaže mu: »Pasi ovce moje!«  <span class="brojRetka" id="17">17</span>Upita ga treći put: »Šimune Ivanov, voliš li me?« Ražalosti se Petar što ga upita treći put: »Voliš li me?« pa mu odgovori: »Gospodine, ti sve znaš! Tebi je poznato da te volim.« Kaže mu Isus: »Pasi ovce moje!«</p><p class="noviRedak"> </p><p class="stih1"> <span class="brojRetka" id="18">18</span>»Zaista, zaista, kažem ti:</p><p class="stih1">Dok si bio mlađi,</p><p class="stih1">sam si se opasivao</p><p class="stih1">i hodio kamo si htio;</p><p class="stih1">ali kad ostariš,</p><p class="stih1">raširit ćeš ruke</p><p class="stih1">i drugi će te opasivati</p><p class="stih1">i voditi kamo nećeš.«</p><p class="noviRedak"> </p><p class="pocetakParagrafa"> <span class="brojRetka" id="19">19</span>A to mu reče nagovješćujući kakvom će smrću proslaviti Boga. Rekavši to doda: »Idi za mnom!«  <span class="brojRetka" id="20">20</span>Petar se okrene i opazi da ga slijedi onaj učenik kojega je Isus ljubio i koji se za večere bijaše privio Isusu uz prsa i upitao ga: »Gospodine, tko će te to izdati?«  <span class="brojRetka" id="21">21</span>Vidjevši ga, Petar kaže Isusu: »Gospodine, a što s ovim?«  <span class="brojRetka" id="22">22</span>Odgovori mu Isus: »Ako hoću da on ostane dok ne dođem, što je tebi do toga? Ti idi za mnom!«  <span class="brojRetka" id="23">23</span>Stoga se pronese među braćom glas da onaj učenik neće umrijeti. No Isus mu nije rekao: »Neće umrijeti«, nego: »Ako hoću da on ostane dok ne dođem, što je tebi do toga?«</p><p class="noviRedak"> <h4>Zaključak</h4><p class="pocetakParagrafa"> <span class="brojRetka" id="24">24</span>Taj učenik za ovo svjedoči i ovo napisa. I znamo da je istinito svjedočanstvo njegovo.  <span class="brojRetka" id="25">25</span>A ima još mnogo toga što učini Isus i kad bi se sve redom popisalo, sav svijet, mislim, ne bi obuhvatio knjiga koje bi se napisale.</p></p></p>