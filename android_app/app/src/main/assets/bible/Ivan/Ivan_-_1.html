<h2>PROSLOV</h2><p class="pocetakParagrafa"> <span class="brojRetka" id="1">1</span>U početku bijaše Riječ</p><p class="stih1">i Riječ bijaše u Boga</p><p class="stih1"> i Riječ bijaše Bog.</p><p class="stih1"> <span class="brojRetka" id="2">2</span>Ona bijaše u početku u Boga.</p><p class="stih1"> <span class="brojRetka" id="3">3</span>Sve postade po njoj</p><p class="stih1">i bez nje ne postade ništa.</p><p class="stih1">Svemu što postade</p><p class="stih1"> <span class="brojRetka" id="4">4</span>u njoj bijaše život</p><p class="stih1">i život bijaše ljudima svjetlo;</p><p class="stih1"> <span class="brojRetka" id="5">5</span>i svjetlo u tami svijetli</p><p class="stih1">i tama ga ne obuze.</p><p class="noviRedak"> </p><p class="stih1"> <span class="brojRetka" id="6">6</span>Bî čovjek poslan od Boga,</p><p class="stih1">ime mu Ivan.</p><p class="stih1"> <span class="brojRetka" id="7">7</span>On dođe kao svjedok</p><p class="stih1">da posvjedoči za Svjetlo</p><p class="stih1">da svi vjeruju po njemu.</p><p class="stih1"> <span class="brojRetka" id="8">8</span>Ne bijaše on Svjetlo,</p><p class="stih1">nego – da posvjedoči za Svjetlo.</p><p class="noviRedak"> </p><p class="stih1"> <span class="brojRetka" id="9">9</span>Svjetlo istinsko</p><p class="stih1">koje prosvjetljuje svakog čovjeka</p><p class="stih1">dođe na svijet;</p><p class="stih1"> <span class="brojRetka" id="10">10</span>bijaše na svijetu</p><p class="stih1">i svijet po njemu posta</p><p class="stih1">i svijet ga ne upozna.</p><p class="stih1"> <span class="brojRetka" id="11">11</span>K svojima dođe</p><p class="stih1">i njegovi ga ne primiše.</p><p class="stih1"> <span class="brojRetka" id="12">12</span>A onima koji ga primiše</p><p class="stih1">podade moć</p><p class="stih1">da postanu djeca Božja:</p><p class="stih1">onima koji vjeruju u njegovo ime,</p><p class="stih1"> <span class="brojRetka" id="13">13</span>koji su rođeni</p><p class="stih1">ne od krvi,</p><p class="stih1">ni od volje tjelesne,</p><p class="stih1">ni od volje muževlje,</p><p class="stih1">nego – od Boga.</p><p class="stih1"> <span class="brojRetka" id="14">14</span>I Riječ tijelom postade</p><p class="stih1">i nastani se među nama</p><p class="stih1">i vidjesmo slavu njegovu</p><p class="stih1">– slavu koju ima kao Jedinorođenac</p><p class="stih1">od Oca – pun milosti i istine.</p><p class="noviRedak"> </p><p class="stih1"> <span class="brojRetka" id="15">15</span>Ivan svjedoči za njega. Viče:</p><p class="stih1">»To je onaj o kojem rekoh:</p><p class="stih1">koji za mnom dolazi, preda mnom je</p><p class="stih1">jer bijaše prije mene!«</p><p class="noviRedak"> </p><p class="stih1"> <span class="brojRetka" id="16">16</span>Doista, od punine njegove</p><p class="stih1">svi mi primismo,</p><p class="stih1">i to milost na milost.</p><p class="stih1"> <span class="brojRetka" id="17">17</span>Uistinu, Zakon bijaše dan po Mojsiju,</p><p class="stih1">a milost i istina nasta po Isusu Kristu.</p><p class="stih1"> <span class="brojRetka" id="18">18</span>Boga nitko nikada ne vidje:</p><p class="stih1">Jedinorođenac – Bog –</p><p class="stih1">koji je u krilu Očevu,</p><p class="stih1">on ga obznani.</p><p class="noviRedak"> <h2>I. PRVA PASHA</h2><h3>1. UVODNI TJEDAN</h3><h4>Ivanovo svjedočanstvo</h4><p class="pocetakParagrafa"> <span class="brojRetka" id="19">19</span>A evo svjedočanstva Ivanova. Kad su Židovi iz Jeruzalema poslali k njemu svećenike i levite da ga upitaju: »Tko si ti?«,  <span class="brojRetka" id="20">20</span>on prizna; ne zanijeka, nego prizna: »Ja nisam Krist.«  <span class="brojRetka" id="21">21</span>Upitaše ga nato: »Što dakle? Jesi li Ilija?« Odgovori: »Nisam.« »Jesi li Prorok?« Odgovori: »Ne.«  <span class="brojRetka" id="22">22</span>Tada mu rekoše: »Pa tko si da dadnemo odgovor onima koji su nas poslali? Što kažeš sam o sebi?«  <span class="brojRetka" id="23">23</span>On odgovori:</p><p class="stih1">»Ja sam glas koji viče u pustinji:</p><p class="stih2">Poravnite put Gospodnji!</p><p class="pocetakParagrafa">– kako reče prorok Izaija.«</p><p class="pocetakParagrafa"> <span class="brojRetka" id="24">24</span>A neki izaslanici bijahu farizeji.  <span class="brojRetka" id="25">25</span>Oni prihvatiše riječ i upitaše ga: »Zašto onda krstiš kad nisi Krist, ni Ilija, ni Prorok?«  <span class="brojRetka" id="26">26</span>Ivan im odgovori: »Ja krstim vodom. Među vama stoji koga vi ne poznate –  <span class="brojRetka" id="27">27</span>onaj koji za mnom dolazi, komu ja nisam dostojan odriješiti remenje na obući.«  <span class="brojRetka" id="28">28</span>To se dogodilo u Betaniji s onu stranu Jordana, gdje je Ivan krstio.</p><p class="pocetakParagrafa"> <span class="brojRetka" id="29">29</span>Sutradan Ivan ugleda Isusa gdje dolazi k njemu pa reče: »Evo Jaganjca Božjega koji odnosi grijeh svijeta!  <span class="brojRetka" id="30">30</span>To je onaj o kojem rekoh:</p><p class="noviRedak"> </p><p class="stih2">Za mnom dolazi čovjek</p><p class="stih2">koji je preda mnom</p><p class="stih2">jer bijaše prije mene!«</p><p class="noviRedak"> </p><p class="pocetakParagrafa"> <span class="brojRetka" id="31">31</span>»Ja ga nisam poznavao, ali baš zato dođoh i krstim vodom da se on očituje Izraelu.«  <span class="brojRetka" id="32">32</span>I posvjedoči Ivan: »Promatrao sam Duha gdje s neba silazi kao golub i ostaje na njemu.  <span class="brojRetka" id="33">33</span>Njega ja nisam poznavao, ali onaj koji me posla vodom krstiti reče mi: ‘Na koga vidiš da Duh silazi i ostaje na njemu, to je onaj koji krsti Duhom Svetim.’  <span class="brojRetka" id="34">34</span>I ja sam to vidio i svjedočim: on je Sin Božji.«</p><p class="noviRedak"> <h4>Prvi učenici</h4><p class="pocetakParagrafa"> <span class="brojRetka" id="35">35</span>Sutradan opet stajaše Ivan s dvojicom svojih učenika.  <span class="brojRetka" id="36">36</span>Ugleda Isusa koji je onuda prolazio i reče: »Evo Jaganjca Božjega!«  <span class="brojRetka" id="37">37</span>Te njegove riječi čula ona dva njegova učenika pa pođoše za Isusom.  <span class="brojRetka" id="38">38</span>Isus se obazre i vidjevši da idu za njim, upita ih: »Što tražite?« Oni mu rekoše: »Rabbi« – što znači: »Učitelju – gdje stanuješ?«  <span class="brojRetka" id="39">39</span>Reče im: »Dođite i vidjet ćete.« Pođoše dakle i vidješe gdje stanuje i ostadoše kod njega onaj dan. Bila je otprilike deseta ura.</p><p class="pocetakParagrafa"> <span class="brojRetka" id="40">40</span>Jedan od one dvojice, koji su čuvši Ivana pošli za Isusom, bijaše Andrija, brat Šimuna Petra.  <span class="brojRetka" id="41">41</span>On najprije nađe svoga brata Šimuna te će mu: »Našli smo Mesiju!« – što znači »Krist – Pomazanik«.  <span class="brojRetka" id="42">42</span>Dovede ga Isusu, a Isus ga pogleda i reče: »Ti si Šimun, sin Ivanov! Zvat ćeš se Kefa!« – što znači »Petar – Stijena«.</p><p class="pocetakParagrafa"> <span class="brojRetka" id="43">43</span>Sutradan naumi Isus poći u Galileju. Nađe Filipa i reče mu: »Pođi za mnom!«  <span class="brojRetka" id="44">44</span>Filip je bio iz Betsaide, iz grada Andrijina i Petrova.</p><p class="pocetakParagrafa"> <span class="brojRetka" id="45">45</span>Filip nađe Natanaela i javi mu: »Našli smo onoga o kome je pisao Mojsije u Zakonu i Proroci: Isusa, sina Josipova, iz Nazareta.«  <span class="brojRetka" id="46">46</span>Reče mu Natanael: »Iz Nazareta da može biti što dobro?« Kaže mu Filip: »Dođi i vidi.«</p><p class="pocetakParagrafa"> <span class="brojRetka" id="47">47</span>Kad Isus ugleda gdje Natanael dolazi k njemu, reče za njega: »Evo istinitog Izraelca u kojem nema prijevare!«  <span class="brojRetka" id="48">48</span>Kaže mu Natanael: »Odakle me poznaješ?« Odgovori mu Isus: »Vidjeh te prije negoli te Filip pozva, dok si bio pod smokvom.«  <span class="brojRetka" id="49">49</span>Nato će mu Natanael: »Učitelju, ti si Sin Božji! Ti kralj si Izraelov!«  <span class="brojRetka" id="50">50</span>Odgovori mu Isus: »Stoga što ti rekoh: ‘Vidjeh te pod smokvom’, vjeruješ. I više ćeš od toga vidjeti!«  <span class="brojRetka" id="51">51</span>I nadoda: »Zaista, zaista, kažem vam: gledat ćete otvoreno nebo i anđele Božje gdje uzlaze i silaze nad Sina Čovječjega.«</p></p></p>