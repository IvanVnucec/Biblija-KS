<h4>Pomazanje u Betaniji</h4><p class="pocetakParagrafa"> <span class="brojRetka" id="1">1</span>Šest dana prije Pashe dođe Isus u Betaniju gdje bijaše Lazar koga je Isus uskrisio od mrtvih.  <span class="brojRetka" id="2">2</span>Ondje mu prirediše večeru. Marta posluživaše, a Lazar bijaše jedan od njegovih sustolnika.  <span class="brojRetka" id="3">3</span>Tada Marija uzme libru prave dragocjene nardove pomasti, pomaže Isusu noge i otare ih svojom kosom. I sva se kuća napuni mirisom pomasti.</p><p class="pocetakParagrafa"> <span class="brojRetka" id="4">4</span>Nato reče Juda Iškariotski, jedan od njegovih učenika, onaj koji ga je imao izdati:  <span class="brojRetka" id="5">5</span>»Zašto se ta pomast nije prodala za trista denara i razdala siromasima?«  <span class="brojRetka" id="6">6</span>To ne reče zbog toga što mu bijaše stalo do siromaha, nego što bijaše kradljivac: kako je imao kesu, kradom je uzimao što se u nju stavljalo.</p><p class="pocetakParagrafa"> <span class="brojRetka" id="7">7</span>Nato Isus odvrati: »Pusti je! Neka to izvrši za dan mog ukopa!  <span class="brojRetka" id="8">8</span>Jer siromahe imate uvijek uza se, a mene nemate uvijek.«</p><p class="pocetakParagrafa"> <span class="brojRetka" id="9">9</span>Silno mnoštvo Židova dozna da je Isus ondje pa se okupi, ne samo zbog Isusa, već i zato da vide Lazara kojega on bijaše uskrisio od mrtvih.  <span class="brojRetka" id="10">10</span>A glavari svećenički odlučiše i Lazara ubiti  <span class="brojRetka" id="11">11</span>jer su zbog njega mnogi Židovi odlazili i vjerovali u Isusa.</p><p class="noviRedak"> <h4>Isusov mesijanski ulazak u Jeruzalem</h4><p class="pocetakParagrafa"> <span class="brojRetka" id="12">12</span>Kad je sutradan silan svijet koji dođe na Blagdan čuo da Isus dolazi u Jeruzalem,  <span class="brojRetka" id="13">13</span>uze palmine grančice i iziđe mu u susret. Vikahu:</p><p class="noviRedak"> </p><p class="pocetakParagrafa">»Hosana! Blagoslovljen Onaj koji dolazi u ime Gospodnje! Kralj Izraelov.«</p><p class="noviRedak"> </p><p class="pocetakParagrafa"> <span class="brojRetka" id="14">14</span>A Isus nađe magarčića i sjede na nj kao što je pisano:</p><p class="stih1"> <span class="brojRetka" id="15">15</span>Ne boj se, kćeri Sionska!</p><p class="stih1">Evo, kralj tvoj dolazi</p><p class="stih1">jašuć na mladetu magaričinu!</p><p class="noviRedak"> </p><p class="pocetakParagrafa"> <span class="brojRetka" id="16">16</span>To učenici njegovi isprva ne razumješe. Ali pošto je Isus bio proslavljen, prisjetiše se da je to bilo o njemu napisano i da mu baš to učiniše.</p><p class="pocetakParagrafa"> <span class="brojRetka" id="17">17</span>Mnoštvo koje bijaše s njime kad Lazara pozva iz groba i uskrisi od mrtvih pronosilo je svjedočanstvo o tome.  <span class="brojRetka" id="18">18</span>Stoga mu je i izišao u susret silan svijet: pročulo se da je on učinio to znamenje.  <span class="brojRetka" id="19">19</span>Farizeji nato rekoše među sobom: »Vidite da ništa ne postižete. Eno, svijet ode za njim!«</p><p class="noviRedak"> <h4>Neki Grci traže Isusa</h4><p class="pocetakParagrafa"> <span class="brojRetka" id="20">20</span>A među onima koji su se došli klanjati na Blagdan bijahu i neki Grci.  <span class="brojRetka" id="21">21</span>Oni pristupe Filipu iz Betsaide galilejske pa ga zamole: »Gospodine, htjeli bismo vidjeti Isusa.«  <span class="brojRetka" id="22">22</span>Filip ode i kaže to Andriji pa Andrija i Filip odu i kažu Isusu.  <span class="brojRetka" id="23">23</span>Isus im odgovori:</p><p class="noviRedak"> </p><p class="stih1">»Došao je čas</p><p class="stih1">da se proslavi Sin Čovječji.</p><p class="stih1"> <span class="brojRetka" id="24">24</span>Zaista, zaista, kažem vam:</p><p class="stih1">ako pšenično zrno, pavši na zemlju,</p><p class="stih1">ne umre,</p><p class="stih1">ostaje samo;</p><p class="stih1">ako li umre,</p><p class="stih1">donosi obilat rod.</p><p class="stih1"> <span class="brojRetka" id="25">25</span>Tko ljubi svoj život, izgubit će ga.</p><p class="stih1">A tko mrzi svoj život na ovome svijetu,</p><p class="stih1">sačuvat će ga za život vječni.</p><p class="stih1"> <span class="brojRetka" id="26">26</span>Ako mi tko hoće služiti,</p><p class="stih1">neka ide za mnom.</p><p class="stih1">I gdje sam ja,</p><p class="stih1">ondje će biti i moj služitelj.</p><p class="stih1">Ako mi tko hoće služiti,</p><p class="stih1">počastit će ga moj Otac.«</p><h4>Isus tumači smisao svoje smrti</h4><p class="stih1"> <span class="brojRetka" id="27">27</span>»Duša mi je sada potresena</p><p class="stih1">i što da kažem?</p><p class="stih1">Oče, izbavi me iz ovoga časa?</p><p class="stih1">No, zato dođoh u ovaj čas!</p><p class="stih1"> <span class="brojRetka" id="28">28</span>Oče, proslavi ime svoje!«</p><p class="noviRedak"> </p><p class="pocetakParagrafa">Uto dođe glas s neba: »Proslavio sam i opet ću proslaviti!«  <span class="brojRetka" id="29">29</span>Mnoštvo koje je ondje stajalo i slušalo govoraše: »Zagrmjelo je!« Drugi govorahu: »Anđeo mu je zborio.«  <span class="brojRetka" id="30">30</span>Isus na to reče: »Ovaj glas nije bio poradi mene, nego poradi vas.«</p><p class="noviRedak"> </p><p class="stih1"> <span class="brojRetka" id="31">31</span>»Sada je sud ovomu svijetu,</p><p class="stih1">sada će knez ovoga svijeta biti izbačen.</p><p class="stih1"> <span class="brojRetka" id="32">32</span>A ja kad budem uzdignut sa zemlje,</p><p class="stih1">sve ću privući k sebi.«</p><p class="noviRedak"> </p><p class="pocetakParagrafa"> <span class="brojRetka" id="33">33</span>To reče da označi kakvom će smrću umrijeti.  <span class="brojRetka" id="34">34</span>Nato mu mnoštvo odgovori: »Mi smo iz Zakona čuli da Krist ostaje zauvijek. Kako onda ti govoriš da Sin Čovječji treba da bude uzdignut? Tko je taj Sin Čovječji?«</p><p class="pocetakParagrafa"> <span class="brojRetka" id="35">35</span>Isus im nato reče:</p><p class="noviRedak"> </p><p class="stih1">»Još je malo vremena svjetlost među vama.</p><p class="stih1">Hodite dok imate svjetlost</p><p class="stih1">da vas ne obuzme tama.</p><p class="stih1">Tko hodi u tami,</p><p class="stih1">ne zna kamo ide.</p><p class="stih1"> <span class="brojRetka" id="36">36</span>Dok imate svjetlost, vjerujte u svjetlost</p><p class="stih1">da budete sinovi svjetlosti!«</p><p class="noviRedak"> </p><p class="pocetakParagrafa">To Isus doreče, a onda ode i sakri se od njih.</p><p class="noviRedak"> <h4>Zaključak: nevjerovanje židovsko</h4><p class="pocetakParagrafa"> <span class="brojRetka" id="37">37</span>Iako je Isus pred njima učinio tolika znamenja, oni ne povjerovaše u njega,  <span class="brojRetka" id="38">38</span>da se ispuni riječ koju kaza prorok Izaija:</p><p class="noviRedak"> </p><p class="stih1">Gospodine!</p><p class="stih1">Tko povjerova našoj poruci?</p><p class="stih1">Kome li se otkri ruka Gospodnja?</p><p class="noviRedak"> </p><p class="pocetakParagrafa"> <span class="brojRetka" id="39">39</span>Stoga i ne mogahu vjerovati, jer Izaija dalje kaže:</p><p class="noviRedak"> </p><p class="stih1"> <span class="brojRetka" id="40">40</span>Zaslijepi im oči,</p><p class="stih1">stvrdnu srca;</p><p class="stih1">da očima ne vide,</p><p class="stih1">srcem ne razumiju</p><p class="stih1">te se ne obrate</p><p class="stih1">pa ih ozdravim.</p><p class="noviRedak"> </p><p class="pocetakParagrafa"> <span class="brojRetka" id="41">41</span>Reče to Izaija jer je vidio slavu njegovu te o njemu zborio.</p><p class="pocetakParagrafa"> <span class="brojRetka" id="42">42</span>Ipak, mnogi su i od glavara vjerovali u njega, ali zbog farizeja nisu to priznavali: da ne budu izopćeni iz sinagoge.  <span class="brojRetka" id="43">43</span>Jer više im je bilo do slave ljudske, nego do slave Božje.</p><p class="pocetakParagrafa"> <span class="brojRetka" id="44">44</span>A Isus povika:</p><p class="noviRedak"> </p><p class="stih1">»Tko u mene vjeruje,</p><p class="stih1">ne vjeruje u mene,</p><p class="stih1">nego u onoga koji me posla;</p><p class="stih1"> <span class="brojRetka" id="45">45</span>i tko vidi mene,</p><p class="stih1">vidi onoga koji me posla.</p><p class="stih1"> <span class="brojRetka" id="46">46</span>Ja – Svjetlost – dođoh na svijet</p><p class="stih1">da nijedan koji u mene vjeruje</p><p class="stih1">u tami ne ostane.</p><p class="stih1"> <span class="brojRetka" id="47">47</span>I sluša li tko moje riječi, a ne čuva ih,</p><p class="stih1">ja ga ne sudim.</p><p class="stih1">Ja nisam došao suditi svijetu,</p><p class="stih1">nego svijet spasiti.</p><p class="stih1"> <span class="brojRetka" id="48">48</span>Tko mene odbacuje</p><p class="stih1">i riječi mojih ne prima,</p><p class="stih1">ima svoga suca:</p><p class="stih1">riječ koju sam zborio –</p><p class="stih1">ona će mu suditi u posljednji dan.</p><p class="stih1"> <span class="brojRetka" id="49">49</span>Jer nisam ja zborio sam od sebe,</p><p class="stih1">nego onaj koji me posla – Otac –</p><p class="stih1">on mi dade zapovijed</p><p class="stih1">što da kažem, što da zborim.</p><p class="stih1"> <span class="brojRetka" id="50">50</span>I znam:</p><p class="stih1">zapovijed njegova jest život vječni.</p><p class="stih1">Što ja dakle zborim,</p><p class="stih1">tako zborim</p><p class="stih1">kako mi je rekao Otac.«</p></p></p></p>