<h4>Preljubnica</h4><p class="pocetakParagrafa"> <span class="brojRetka" id="1">1</span>A Isus se uputi na Maslinsku goru.  <span class="brojRetka" id="2">2</span>U zoru eto ga opet u Hramu. Sav je narod hrlio k njemu. On sjede i stade poučavati.  <span class="brojRetka" id="3">3</span>Uto mu pismoznanci i farizeji dovedu neku ženu zatečenu u preljubu. Postave je u sredinu  <span class="brojRetka" id="4">4</span>i kažu mu: »Učitelju! Ova je žena zatečena u samom preljubu.  <span class="brojRetka" id="5">5</span>U Zakonu nam je Mojsije naredio takve kamenovati. Što ti na to kažeš?«  <span class="brojRetka" id="6">6</span>To govorahu samo da ga iskušaju pa da ga mogu optužiti.</p><p class="pocetakParagrafa">Isus se sagne pa stane prstom pisati po tlu.  <span class="brojRetka" id="7">7</span>A kako su oni dalje navaljivali, on se uspravi i reče im: »Tko je od vas bez grijeha, neka prvi na nju baci kamen.«  <span class="brojRetka" id="8">8</span>I ponovno se sagnuvši, nastavi pisati po zemlji.  <span class="brojRetka" id="9">9</span>A kad oni to čuše, stadoše odlaziti jedan za drugim, počevši od starijih. Osta Isus sâm – i žena koja stajaše u sredini.  <span class="brojRetka" id="10">10</span>Isus se uspravi i reče joj: »Ženo, gdje su oni? Zar te nitko ne osudi?«  <span class="brojRetka" id="11">11</span>Ona reče: »Nitko, Gospodine.« Reče joj Isus: »Ni ja te ne osuđujem. Idi i odsada više nemoj griješiti.«</p><p class="noviRedak"> <h4>Isus – svjetlost svijeta</h4><p class="pocetakParagrafa"> <span class="brojRetka" id="12">12</span>Isus im zatim ponovno progovori:</p><p class="stih1">»Ja sam svjetlost svijeta;</p><p class="stih1">tko ide za mnom, neće hoditi u tami,</p><p class="stih1">nego će imati svjetlost života.«</p><p class="noviRedak"> </p><p class="pocetakParagrafa"> <span class="brojRetka" id="13">13</span>Farizeji mu nato rekoše: »Ti svjedočiš sam za sebe: svjedočanstvo tvoje nije istinito!«</p><p class="pocetakParagrafa"> <span class="brojRetka" id="14">14</span>Odgovori im Isus:</p><p class="noviRedak"> </p><p class="stih1">»Ako ja i svjedočim sam za sebe,</p><p class="stih1">svjedočanstvo je moje istinito</p><p class="stih1">jer znam odakle dođoh i kamo idem.</p><p class="stih1">A vi ne znate</p><p class="stih1">ni odakle dolazim ni kamo idem.</p><p class="stih1"> <span class="brojRetka" id="15">15</span>Vi sudite po tijelu;</p><p class="stih1">ja ne sudim nikoga;</p><p class="stih1"> <span class="brojRetka" id="16">16</span>no ako i sudim,</p><p class="stih1">sud je moj istinit</p><p class="stih1">jer nisam sam,</p><p class="stih1">nego – ja i onaj koji me posla, Otac.</p><p class="stih1"> <span class="brojRetka" id="17">17</span>Ta i u vašem zakonu piše</p><p class="stih1">da je svjedočanstvo dvojice istinito.</p><p class="stih1"> <span class="brojRetka" id="18">18</span>Ja svjedočim za sebe,</p><p class="stih1">a svjedoči za mene i onaj</p><p class="stih1">koji me posla, Otac.«</p><p class="noviRedak"> </p><p class="pocetakParagrafa"> <span class="brojRetka" id="19">19</span>Nato ga upitaju: »Gdje je tvoj Otac?« Odgovori Isus:</p><p class="noviRedak"> </p><p class="stih1">»Niti mene poznajete niti Oca mojega.</p><p class="stih1">Kad biste poznavali mene,</p><p class="stih1">i Oca biste moga poznavali.«</p><p class="noviRedak"> </p><p class="pocetakParagrafa"> <span class="brojRetka" id="20">20</span>Te riječi rekao je Isus u riznici dok je naučavao u Hramu. I nitko ga ne uhvati jer još ne bijaše došao njegov čas.</p><p class="noviRedak"> <h4>Upozorenje nevjernim Židovima</h4><p class="pocetakParagrafa"> <span class="brojRetka" id="21">21</span>Reče im ponovno Isus:</p><p class="noviRedak"> </p><p class="stih1">»Ja odlazim,</p><p class="stih1">a vi ćete me tražiti</p><p class="stih1">i u svojem ćete grijehu umrijeti.</p><p class="stih1">Kamo ja odlazim,</p><p class="stih1">vi ne možete doći.«</p><p class="noviRedak"> </p><p class="pocetakParagrafa"> <span class="brojRetka" id="22">22</span>Židovi se nato stanu pitati: »Da se možda ne kani ubiti kad govori: ‘Kamo ja odlazim, vi ne možete doći’?«  <span class="brojRetka" id="23">23</span>A Isus nastavi:</p><p class="noviRedak"> </p><p class="stih1">»Vi ste odozdol,</p><p class="stih1">ja sam odozgor.</p><p class="stih1">Vi ste od ovoga svijeta,</p><p class="stih1">a ja nisam od ovoga svijeta.</p><p class="stih1"> <span class="brojRetka" id="24">24</span>Stoga vam i rekoh:</p><p class="stih1">‘Umrijet ćete u grijesima svojim.’</p><p class="stih1">Uistinu, ako ne povjerujete da Ja jesam,</p><p class="stih1">umrijet ćete u grijesima svojim.«</p><p class="noviRedak"> </p><p class="pocetakParagrafa"> <span class="brojRetka" id="25">25</span>Nato mu oni rekoše: »A tko si ti?« Odvrati Isus:</p><p class="noviRedak"> </p><p class="stih1"> <span class="brojRetka" id="26">26</span>»Ta što da vam s početka opet zborim?</p><p class="stih1">Mnogo toga imam o vama zboriti</p><p class="stih1">i suditi;</p><p class="stih1">no onaj koji me posla istinit je,</p><p class="stih1">i što sam čuo od njega,</p><p class="stih1">to ja zborim svijetu.«</p><p class="noviRedak"> </p><p class="pocetakParagrafa"> <span class="brojRetka" id="27">27</span>Ne shvatiše da im govori o Ocu.  <span class="brojRetka" id="28">28</span>Isus im nato reče:</p><p class="noviRedak"> </p><p class="stih1">»Kad uzdignete Sina Čovječjega,</p><p class="stih1">tada ćete upoznati da Ja jesam</p><p class="stih1">i da sâm od sebe ne činim ništa,</p><p class="stih1">nego da onako zborim</p><p class="stih1">kako me naučio Otac.</p><p class="stih1"> <span class="brojRetka" id="29">29</span>Onaj koji me posla sa mnom je</p><p class="stih1">i ne ostavi me sáma</p><p class="stih1">jer ja uvijek činim što je njemu milo.«</p><p class="noviRedak"> <h4>Vjera u Isusa daje slobodu</h4><p class="pocetakParagrafa"> <span class="brojRetka" id="30">30</span>Na te njegove riječi mnogi povjerovaše u njega.  <span class="brojRetka" id="31">31</span>Tada Isus progovori Židovima koji mu povjerovaše:</p><p class="noviRedak"> </p><p class="stih1">»Ako ostanete u mojoj riječi,</p><p class="stih1">uistinu, moji ste učenici;</p><p class="stih1"> <span class="brojRetka" id="32">32</span>upoznat ćete istinu</p><p class="stih1">i istina će vas osloboditi.«</p><p class="noviRedak"> </p><p class="pocetakParagrafa"> <span class="brojRetka" id="33">33</span>Odgovore mu: »Potomstvo smo Abrahamovo i nikome nikada nismo robovali. Kako to ti govoriš: ‘Postat ćete slobodni’?«  <span class="brojRetka" id="34">34</span>Odgovori im Isus:</p><p class="noviRedak"> </p><p class="stih1">»Zaista, zaista, kažem vam:</p><p class="stih1">tko god čini grijeh, rob je grijeha.</p><p class="stih1"> <span class="brojRetka" id="35">35</span>Rob ne ostaje u kući zauvijek,</p><p class="stih1">a sin ostaje zauvijek.</p><p class="stih1"> <span class="brojRetka" id="36">36</span>Ako vas dakle Sin oslobodi,</p><p class="stih1">zbilja ćete biti slobodni.</p><p class="stih1"> <span class="brojRetka" id="37">37</span>Znam: potomstvo ste Abrahamovo,</p><p class="stih1">a ipak tražite da me ubijete</p><p class="stih1">jer moja riječ nema mjesta u vama.</p><p class="stih1"> <span class="brojRetka" id="38">38</span>Ja govorim što vidjeh kod Oca,</p><p class="stih1">a vi činite</p><p class="stih1">što čuste od svog oca.«</p><p class="noviRedak"> </p><p class="pocetakParagrafa"> <span class="brojRetka" id="39">39</span>Odgovoriše mu: »Naš je otac Abraham.« Kaže im Isus:</p><p class="noviRedak"> </p><p class="stih1">»Da ste djeca Abrahamova,</p><p class="stih1">djela biste Abrahamova činili.</p><p class="stih1"> <span class="brojRetka" id="40">40</span>A eto, tražite da ubijete mene,</p><p class="stih1">mene koji sam vam govorio istinu</p><p class="stih1">što sam je od Boga čuo.</p><p class="stih1">Takvo što Abraham nije učinio!</p><p class="stih1"> <span class="brojRetka" id="41">41</span>Vi činite djela oca svojega.«</p><p class="noviRedak"> </p><p class="pocetakParagrafa">Rekoše mu: »Mi se nismo rodili iz preljuba, jedan nam je Otac – Bog.«</p><p class="stih1"> <span class="brojRetka" id="42">42</span>Reče im Isus:</p><p class="noviRedak"> </p><p class="stih1">»Kad bi Bog bio vaš Otac,</p><p class="stih1">ljubili biste mene</p><p class="stih1">jer sam ja od Boga izišao i došao;</p><p class="stih1">nisam sâm od sebe došao,</p><p class="stih1">nego on me posla.</p><p class="stih1"> <span class="brojRetka" id="43">43</span>Zašto moje besjede ne razumijete?</p><p class="stih1">Zato što niste kadri slušati moju riječ.</p><p class="stih1"> <span class="brojRetka" id="44">44</span>Vama je otac đavao</p><p class="stih1">i hoće vam se vršiti prohtjeve oca svoga.</p><p class="stih1">On bijaše čovjekoubojica od početka</p><p class="stih1">i ne stajaše u istini</p><p class="stih1">jer nema istine u njemu:</p><p class="stih1">kad govori laž,</p><p class="stih1">od svojega govori</p><p class="stih1">jer je lažac i otac laži.</p><p class="stih1"> <span class="brojRetka" id="45">45</span>A meni, jer istinu govorim,</p><p class="stih1">meni ne vjerujete.</p><p class="stih1"> <span class="brojRetka" id="46">46</span>Tko će mi od vas dokazati grijeh?</p><p class="stih1">Ako istinu govorim,</p><p class="stih1">zašto mi ne vjerujete?</p><p class="stih1"> <span class="brojRetka" id="47">47</span>Tko je od Boga,</p><p class="stih1">riječi Božje sluša;</p><p class="stih1">vi zato ne slušate</p><p class="stih1">jer niste od Boga.«</p><p class="noviRedak"> </p><p class="pocetakParagrafa"> <span class="brojRetka" id="48">48</span>Odgovoriše mu Židovi: »Ne kažemo li pravo da si ti Samarijanac i da imaš zloduha?«  <span class="brojRetka" id="49">49</span>Odgovori Isus:</p><p class="noviRedak"> </p><p class="stih1">»Ja nemam zloduha,</p><p class="stih1">nego častim svoga Oca,</p><p class="stih1">a vi me obeščašćujete.</p><p class="stih1"> <span class="brojRetka" id="50">50</span>No ja ne tražim svoje slave;</p><p class="stih1">ima tko traži i sudi.</p><p class="stih1"> <span class="brojRetka" id="51">51</span>Zaista, zaista, kažem vam:</p><p class="stih1">ako tko očuva moju riječ,</p><p class="stih1">neće vidjeti smrti dovijeka.«</p><p class="noviRedak"> </p><p class="pocetakParagrafa"> <span class="brojRetka" id="52">52</span>Rekoše mu Židovi: »Sada vidimo da imaš zloduha. Abraham umrije, tako i proroci, a ti kažeš: ‘Ako tko čuva moju riječ, neće okusiti smrti dovijeka.’  <span class="brojRetka" id="53">53</span>Zar si ti veći od oca našega Abrahama, koji je umro? Pa i proroci pomriješe. Kime se to praviš?«</p><p class="pocetakParagrafa"> <span class="brojRetka" id="54">54</span>Odgovori Isus:</p><p class="noviRedak"> </p><p class="stih1">»Ako ja sam sebe slavim,</p><p class="stih1">slava moja nije ništa.</p><p class="stih1">Ima koji me slavi – Otac moj,</p><p class="stih1">a vi velite da je on vaš Bog,</p><p class="stih1"> <span class="brojRetka" id="55">55</span>no ne poznajete ga,</p><p class="stih1">a ja ga znam.</p><p class="stih1">Ako vam reknem da ga ne znam,</p><p class="stih1">bit ću lažac jednak vama.</p><p class="stih1">No znam ga</p><p class="stih1">i riječ njegovu čuvam.</p><p class="stih1"> <span class="brojRetka" id="56">56</span>Abraham, otac vaš, usklikta</p><p class="stih1">što će vidjeti moj Dan.</p><p class="stih1">I vidje i obradova se.«</p><p class="noviRedak"> </p><p class="pocetakParagrafa"> <span class="brojRetka" id="57">57</span>Rekoše mu nato Židovi: »Ni pedeset ti još godina nije, a vidio si Abrahama?«  <span class="brojRetka" id="58">58</span>Reče im Isus:</p><p class="noviRedak"> </p><p class="stih1">»Zaista, zaista, kažem vam:</p><p class="stih1">prije negoli Abraham posta,</p><p class="stih1">Ja jesam!«</p><p class="noviRedak"> </p><p class="pocetakParagrafa"> <span class="brojRetka" id="59">59</span>Nato pograbiše kamenje da bace na nj. No Isus se sakri te iziđe iz Hrama.</p></p></p></p>