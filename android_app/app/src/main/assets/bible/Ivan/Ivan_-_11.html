<h4>Lazarova bolest i smrt</h4><p class="pocetakParagrafa"> <span class="brojRetka" id="1">1</span>Bijaše neki bolesnik, Lazar iz Betanije, iz sela Marije i sestre joj Marte.  <span class="brojRetka" id="2">2</span>Marija bijaše ono pomazala Gospodina pomašću i otrla mu noge svojom kosom. Njezin dakle brat Lazar bijaše bolestan.  <span class="brojRetka" id="3">3</span>Sestre stoga poručiše Isusu: »Gospodine, evo onaj koga ljubiš, bolestan je.«  <span class="brojRetka" id="4">4</span>Čuvši to, Isus reče: »Ta bolest nije na smrt, nego na slavu Božju, da se po njoj proslavi Sin Božji.«</p><p class="pocetakParagrafa"> <span class="brojRetka" id="5">5</span>A Isus ljubljaše Martu i njezinu sestru i Lazara.  <span class="brojRetka" id="6">6</span>Ipak, kad je čuo za njegovu bolest, ostade još dva dana u onome mjestu gdje se nalazio.  <span class="brojRetka" id="7">7</span>Istom nakon toga reče učenicima: »Pođimo opet u Judeju!«  <span class="brojRetka" id="8">8</span>Kažu mu učenici: »Učitelju, Židovi su sad tražili da te kamenuju, pa da opet ideš onamo?«  <span class="brojRetka" id="9">9</span>Odgovori Isus:</p><p class="noviRedak"> </p><p class="stih1">»Nema li dan dvanaest sati?</p><p class="stih1">Hodi li tko danju, ne spotiče se</p><p class="stih1">jer vidi svjetlost ovoga svijeta.</p><p class="stih1"> <span class="brojRetka" id="10">10</span>Hodi li tko noću, spotiče se</p><p class="stih1">jer nema svjetlosti u njemu.«</p><p class="noviRedak"> </p><p class="pocetakParagrafa"> <span class="brojRetka" id="11">11</span>To reče, a onda im dometnu: »Lazar, prijatelj naš, spava, no idem probuditi ga.«  <span class="brojRetka" id="12">12</span>Rekoše mu nato učenici: »Gospodine, ako spava, ozdravit će.«  <span class="brojRetka" id="13">13</span>No Isus to reče o njegovoj smrti, a oni pomisliše da govori o spavanju, o snu.  <span class="brojRetka" id="14">14</span>Tada im Isus reče posve otvoreno: »Lazar je umro.  <span class="brojRetka" id="15">15</span>Ja se radujem što ne bijah ondje, i to poradi vas – da uzvjerujete. Nego pođimo k njemu!«  <span class="brojRetka" id="16">16</span>Nato Toma zvani Blizanac reče suučenicima: »Hajdemo i mi da umremo s njime!«</p><p class="noviRedak"> <h4>Isus je život</h4><p class="pocetakParagrafa"> <span class="brojRetka" id="17">17</span>Kad je dakle Isus stigao, nađe da je onaj već četiri dana u grobu.  <span class="brojRetka" id="18">18</span>Betanija bijaše blizu Jeruzalema otprilike petnaest stadija.  <span class="brojRetka" id="19">19</span>A mnogo Židova bijaše došlo tješiti Martu i Mariju zbog brata njihova.  <span class="brojRetka" id="20">20</span>Kad Marta doču da Isus dolazi, pođe mu u susret dok je Marija ostala u kući.  <span class="brojRetka" id="21">21</span>Marta reče Isusu: »Gospodine, da si bio ovdje, brat moj ne bi umro.  <span class="brojRetka" id="22">22</span>Ali i sada znam: što god zaišteš od Boga, dat će ti.«  <span class="brojRetka" id="23">23</span>Kaza joj Isus: »Uskrsnut će brat tvoj!«  <span class="brojRetka" id="24">24</span>A Marta mu odgovori: »Znam da će uskrsnuti o uskrsnuću, u posljednji dan.«  <span class="brojRetka" id="25">25</span>Reče joj Isus:</p><p class="noviRedak"> </p><p class="stih1">»Ja sam uskrsnuće i život:</p><p class="stih1">tko u mene vjeruje, ako i umre, </p><p class="stih2">živjet će.</p><p class="stih1"> <span class="brojRetka" id="26">26</span>I tko god živi i vjeruje u mene,</p><p class="stih1">neće umrijeti nikada.</p><p class="stih1">Vjeruješ li ovo?«</p><p class="noviRedak"> </p><p class="pocetakParagrafa"> <span class="brojRetka" id="27">27</span>Odgovori mu: »Da, Gospodine! Ja vjerujem da si ti Krist, Sin Božji, Onaj koji dolazi na svijet!«</p><p class="pocetakParagrafa"> <span class="brojRetka" id="28">28</span>Rekavši to ode, zovnu svoju sestru Mariju i reče joj krišom: »Učitelj je ovdje i zove te.«  <span class="brojRetka" id="29">29</span>A ona, čim doču, brzo ustane i pođe k njemu.  <span class="brojRetka" id="30">30</span>Isus još ne bijaše ušao u selo, nego je dotada bio na mjestu gdje ga je Marta susrela.  <span class="brojRetka" id="31">31</span>Kad Židovi, koji su s Marijom bili u kući i tješili je, vidješe kako je brzo ustala i izišla, pođoše za njom; mišljahu da ide na grob plakati.</p><p class="pocetakParagrafa"> <span class="brojRetka" id="32">32</span>A kad Marija dođe onamo gdje bijaše Isus i kad ga ugleda, baci mu se k nogama govoreći: »Gospodine, da si bio ovdje, brat moj ne bi umro.«  <span class="brojRetka" id="33">33</span>Kad Isus vidje kako plače ona i Židovi koji je dopratiše, potresen u duhu i uzbuđen  <span class="brojRetka" id="34">34</span>upita: »Kamo ste ga položili?« Odgovoriše mu: »Gospodine, dođi i pogledaj!«  <span class="brojRetka" id="35">35</span>I zaplaka Isus.</p><p class="pocetakParagrafa"> <span class="brojRetka" id="36">36</span>Nato su Židovi govorili: »Gle, kako ga je ljubio!«  <span class="brojRetka" id="37">37</span>A neki između njih rekoše: »Zar on, koji je slijepcu otvorio oči, nije mogao učiniti da ovaj ne umre?«</p><p class="noviRedak"> <h4>Uskrišenje Lazarovo</h4><p class="pocetakParagrafa"> <span class="brojRetka" id="38">38</span>Isus onda, ponovno potresen, pođe grobu. Bila je to pećina, a na nju navaljen kamen.  <span class="brojRetka" id="39">39</span>Isus zapovjedi: »Odvalite kamen!« Kaže mu pokojnikova sestra Marta: »Gospodine, već zaudara. Ta četvrti je dan.«  <span class="brojRetka" id="40">40</span>Kaže joj Isus: »Nisam li ti rekao: budeš li vjerovala, vidjet ćeš slavu Božju?«  <span class="brojRetka" id="41">41</span>Odvališe dakle kamen. A Isus podiže oči i reče:</p><p class="noviRedak"> </p><p class="stih1">»Oče, hvala ti što si me uslišao.</p><p class="stih1"> <span class="brojRetka" id="42">42</span>Ja sam znao da me svagda uslišavaš;</p><p class="stih1">no rekoh to zbog nazočnog mnoštva:</p><p class="stih1">da vjeruju da si me ti poslao.«</p><p class="noviRedak"> </p><p class="pocetakParagrafa"> <span class="brojRetka" id="43">43</span>Rekavši to povika iza glasa: »Lazare, izlazi!«  <span class="brojRetka" id="44">44</span>I mrtvac iziđe, noge mu i ruke bile povezane povojima, a lice omotano ručnikom. Nato Isus reče: »Odriješite ga i pustite neka ide!«</p><p class="noviRedak"> <h4>Židovski glavari izglasaše smrt Isusovu</h4><p class="pocetakParagrafa"> <span class="brojRetka" id="45">45</span>Tada mnogi Židovi koji bijahu došli k Mariji, kad vidješe što Isus učini, povjerovaše u nj.  <span class="brojRetka" id="46">46</span>A neki od njih odu farizejima i pripovjede im što Isus učini.  <span class="brojRetka" id="47">47</span>Stoga glavari svećenički i farizeji sazvaše Vijeće. Govorili su: »Što da radimo? Ovaj čovjek čini mnoga znamenja.  <span class="brojRetka" id="48">48</span>Ako ga pustimo tako, svi će povjerovati u nj pa će doći Rimljani i oduzeti nam ovo mjesto i narod!«  <span class="brojRetka" id="49">49</span>A jedan od njih – Kajfa, veliki svećenik one godine – reče im: »Vi ništa ne znate.  <span class="brojRetka" id="50">50</span>I ne mislite kako je za vas bolje da jedan čovjek umre za narod, nego da sav narod propadne!«  <span class="brojRetka" id="51">51</span>To ne reče sam od sebe, nego kao veliki svećenik one godine prorokova da Isus ima umrijeti za narod;  <span class="brojRetka" id="52">52</span>ali ne samo za narod nego i zato da raspršene sinove Božje skupi u jedno.  <span class="brojRetka" id="53">53</span>Toga dana dakle odluče da ga ubiju.</p><p class="pocetakParagrafa"> <span class="brojRetka" id="54">54</span>Zbog toga se Isus više nije javno kretao među Židovima, nego je odatle otišao u kraj blizu pustinje, u grad koji se zove Efrajim. Tu se zadržavao s učenicima.</p><p class="noviRedak"> <h2>VII. POSLJEDNJA PASHA – PROSLAVA SINA ČOVJEČJEGA</h2><h3>1. PRIJE MUKE</h3> <span class="brojRetka" id="55">55</span>Bijaše blizu židovska Pasha i mnogi iz toga kraja uziđoše prije Pashe u Jeruzalem da se očiste.  <span class="brojRetka" id="56">56</span>Iskahu dakle Isusa te se stojeći u Hramu zapitkivahu: »Što vam se čini? Zar on ne kani doći na Blagdan?«  <span class="brojRetka" id="57">57</span>A glavari svećenički i farizeji izdadoše naredbu: ako tko sazna gdje je, neka dojavi da ga uhvate.</p></p></p></p>