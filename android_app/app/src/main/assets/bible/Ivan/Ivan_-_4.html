<h4>Spasitelj svijeta objavljuje se Samarijancima</h4><p class="pocetakParagrafa"> <span class="brojRetka" id="1">1</span>Kad Gospodin dozna da su farizeji dočuli kako on, Isus, okuplja i krsti više učenika nego Ivan –  <span class="brojRetka" id="2">2</span>iako zapravo nije krstio sam Isus, nego njegovi učenici –  <span class="brojRetka" id="3">3</span>ode iz Judeje i ponovno se vrati u Galileju.</p><p class="pocetakParagrafa"> <span class="brojRetka" id="4">4</span>Morao je proći kroza Samariju.  <span class="brojRetka" id="5">5</span>Dođe dakle u samarijski grad koji se zove Sihar, blizu imanja što ga Jakov dade svojemu sinu Josipu.  <span class="brojRetka" id="6">6</span>Ondje bijaše zdenac Jakovljev.</p><p class="pocetakParagrafa">Isus je umoran od puta sjedio na zdencu. Bila je otprilike šesta ura.  <span class="brojRetka" id="7">7</span>Dođe neka žena Samarijanka zahvatiti vode. Kaže joj Isus: »Daj mi piti!«  <span class="brojRetka" id="8">8</span>Njegovi učenici bijahu otišli u grad kupiti hrane.  <span class="brojRetka" id="9">9</span>Kaže mu na to Samarijanka: »Kako ti, Židov, išteš piti od mene, Samarijanke?« Jer Židovi se ne druže sa Samarijancima.  <span class="brojRetka" id="10">10</span>Isus joj odgovori:</p><p class="noviRedak"> </p><p class="stih1">»Kad bi znala dar Božji</p><p class="stih1">i tko je onaj koji ti veli:</p><p class="stih1">‘Daj mi piti’,</p><p class="stih1">ti bi u njega zaiskala</p><p class="stih1">i on bi ti dao vode žive.«</p><p class="noviRedak"> </p><p class="pocetakParagrafa"> <span class="brojRetka" id="11">11</span>Odvrati mu žena: »Gospodine, ta nemaš ni čime bi zahvatio, a zdenac je dubok. Otkuda ti dakle voda živa?  <span class="brojRetka" id="12">12</span>Zar si ti možda veći od oca našeg Jakova koji nam dade ovaj zdenac i sam je iz njega pio, a i sinovi njegovi i stada njegova?«  <span class="brojRetka" id="13">13</span>Odgovori joj Isus:</p><p class="noviRedak"> </p><p class="stih1">»Tko god pije ove vode,</p><p class="stih1">opet će ožednjeti.</p><p class="stih1"> <span class="brojRetka" id="14">14</span>A tko bude pio vode koju ću mu ja dati,</p><p class="stih1">ne, neće ožednjeti nikada:</p><p class="stih1">voda koju ću mu ja dati</p><p class="stih1">postat će u njemu izvorom vode</p><p class="stih1">koja struji u život vječni.«</p><p class="noviRedak"> </p><p class="pocetakParagrafa"> <span class="brojRetka" id="15">15</span>Kaže mu žena: »Gospodine, daj mi te vode da ne žeđam i da ne moram dolaziti ovamo zahvaćati.«  <span class="brojRetka" id="16">16</span>Nato joj on reče: »Idi i zovni svoga muža pa se vrati ovamo.«  <span class="brojRetka" id="17">17</span>Odgovori mu žena: »Nemam muža.« Kaže joj Isus: »Dobro si rekla: ‘Nemam muža!’  <span class="brojRetka" id="18">18</span>Pet si doista muževa imala, a ni ovaj koga sada imaš nije ti muž. To si po istini rekla.«  <span class="brojRetka" id="19">19</span>Kaže mu žena: »Gospodine, vidim da si prorok.  <span class="brojRetka" id="20">20</span>Naši su se očevi klanjali na ovome brdu, a vi kažete da je u Jeruzalemu mjesto gdje se treba klanjati.«  <span class="brojRetka" id="21">21</span>A Isus joj reče:</p><p class="noviRedak"> </p><p class="stih1">»Vjeruj mi, ženo, dolazi čas</p><p class="stih1">kad se nećete klanjati Ocu</p><p class="stih1">ni na ovoj gori ni u Jeruzalemu.</p><p class="stih1"> <span class="brojRetka" id="22">22</span>Vi se klanjate onome što ne poznate,</p><p class="stih1">a mi se klanjamo onome što poznamo</p><p class="stih1">jer spasenje dolazi od Židova.</p><p class="stih1"> <span class="brojRetka" id="23">23</span>Ali dolazi čas – sada je! –</p><p class="stih1">kad će se istinski klanjatelji klanjati Ocu</p><p class="stih1">u duhu i istini</p><p class="stih1">jer takve upravo klanjatelje traži Otac.</p><p class="stih1"> <span class="brojRetka" id="24">24</span>Bog je duh</p><p class="stih1">i koji se njemu klanjaju,</p><p class="stih1">u duhu i istini treba da se klanjaju.«</p><p class="noviRedak"> </p><p class="pocetakParagrafa"> <span class="brojRetka" id="25">25</span>Kaže mu žena: »Znam da ima doći Mesija zvani Krist – Pomazanik. Kad on dođe, objavit će nam sve.«  <span class="brojRetka" id="26">26</span>Kaže joj Isus: »Ja sam, ja koji s tobom govorim!«</p><p class="pocetakParagrafa"> <span class="brojRetka" id="27">27</span>Uto dođu njegovi učenici pa se začude što razgovara sa ženom. Nitko ga ipak ne zapita: »Što tražiš?« ili: »Što razgovaraš s njom?«</p><p class="pocetakParagrafa"> <span class="brojRetka" id="28">28</span>Žena ostavi svoj krčag pa ode u grad i reče ljudima:  <span class="brojRetka" id="29">29</span>»Dođite da vidite čovjeka koji mi je kazao sve što sam počinila. Da to nije Krist?«  <span class="brojRetka" id="30">30</span>Oni iziđu iz grada te se upute k njemu.  <span class="brojRetka" id="31">31</span>Učenici ga dotle nudili: »Učitelju, jedi!«  <span class="brojRetka" id="32">32</span>A on im reče: »Hraniti mi se valja jelom koje vi ne poznajete.«  <span class="brojRetka" id="33">33</span>Učenici se nato zapitkivahu: »Da mu nije tko donio jesti?«  <span class="brojRetka" id="34">34</span>Kaže im Isus:</p><p class="noviRedak"> </p><p class="stih1">»Jelo je moje</p><p class="stih1">vršiti volju onoga koji me posla</p><p class="stih1">i dovršiti djelo njegovo.</p><p class="stih1"> <span class="brojRetka" id="35">35</span>Ne govorite li vi:</p><p class="stih1">‘Još četiri mjeseca i evo žetve?’</p><p class="stih1">Gle, kažem vam,</p><p class="stih1">podignite oči svoje i pogledajte polja:</p><p class="stih1">već se bjelasaju za žetvu.</p><p class="stih1"> <span class="brojRetka" id="36">36</span>Žetelac već prima plaću,</p><p class="stih1">sabire plod za vječni život</p><p class="stih1">da se sijač i žetelac zajedno raduju.</p><p class="stih1"> <span class="brojRetka" id="37">37</span>Tu se obistinjuje izreka:</p><p class="stih1">‘Jedan sije, drugi žanje.’</p><p class="stih1"> <span class="brojRetka" id="38">38</span>Ja vas poslah žeti</p><p class="stih1">ono oko čega se niste trudili;</p><p class="stih1">drugi su se trudili,</p><p class="stih1">a vi ste ušli u trud njihov.«</p><p class="noviRedak"> </p><p class="pocetakParagrafa"> <span class="brojRetka" id="39">39</span>Mnogi Samarijanci iz onoga grada povjerovaše u njega zbog riječi žene koja je svjedočila: »Kazao mi je sve što sam počinila.«  <span class="brojRetka" id="40">40</span>Kad su dakle Samarijanci došli k njemu, moljahu ga da ostane u njih. I ostade ondje dva dana.  <span class="brojRetka" id="41">41</span>Tada ih je još mnogo više povjerovalo zbog njegove riječi  <span class="brojRetka" id="42">42</span>pa govorahu ženi: »Sada više ne vjerujemo zbog tvoga kazivanja; ta sami smo čuli i znamo: ovo je uistinu Spasitelj svijeta.«</p><p class="noviRedak"> <h4>Isus liječi sina kraljeva službenika</h4><p class="pocetakParagrafa"> <span class="brojRetka" id="43">43</span>Nakon dva dana ode odande u Galileju.  <span class="brojRetka" id="44">44</span>Sam je Isus doduše izjavio da prorok nema časti u svom zavičaju.  <span class="brojRetka" id="45">45</span>Kad je dakle stigao u Galileju, Galilejci ga lijepo primiše jer bijahu vidjeli što je sve učinio u Jeruzalemu za blagdana. Jer su i oni bili uzišli na blagdan.</p><p class="pocetakParagrafa"> <span class="brojRetka" id="46">46</span>Dođe dakle ponovno u Kanu Galilejsku, gdje bijaše pretvorio vodu u vino. Ondje bijaše neki kraljevski službenik koji je imao bolesna sina u Kafarnaumu.  <span class="brojRetka" id="47">47</span>Kad je čuo da je Isus došao iz Judeje u Galileju, ode k njemu pa ga moljaše da siđe i ozdravi mu sina jer već samo što nije umro.  <span class="brojRetka" id="48">48</span>Nato mu Isus reče: »Ako ne vidite znamenja i čudesa, ne vjerujete!«  <span class="brojRetka" id="49">49</span>Kaže mu kraljevski službenik: »Gospodine, siđi dok mi ne umre dijete.«  <span class="brojRetka" id="50">50</span>Kaže mu Isus: »Idi, sin tvoj živi!«</p><p class="pocetakParagrafa">Povjerova čovjek riječi koju mu reče Isus i ode.  <span class="brojRetka" id="51">51</span>Dok je on još silazio, pohite mu u susret sluge s viješću da mu sin živi.  <span class="brojRetka" id="52">52</span>Upita ih dakle za uru kad mu je krenulo nabolje. Rekoše mu: »Jučer oko sedme ure pustila ga ognjica.«  <span class="brojRetka" id="53">53</span>Tada razabra otac da je to bilo upravo onog časa kad mu Isus reče: »Sin tvoj živi.« I povjerova on i sav dom njegov.</p><p class="pocetakParagrafa"> <span class="brojRetka" id="54">54</span>Bijaše to drugo znamenje što ga učini Isus po povratku iz Judeje u Galileju.</p></p>