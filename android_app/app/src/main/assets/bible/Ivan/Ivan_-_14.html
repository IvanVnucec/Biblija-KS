<h4>Isus – put do Oca</h4><p class="pocetakParagrafa"> <span class="brojRetka" id="1">1</span>»Neka se ne uznemiruje srce vaše!</p><p class="stih1">Vjerujte u Boga</p><p class="stih1">i u mene vjerujte!</p><p class="stih1"> <span class="brojRetka" id="2">2</span>U domu Oca mojega ima mnogo stanova.</p><p class="stih1">Da nema, zar bih vam rekao:</p><p class="stih1">‘Idem pripraviti vam mjesto’?</p><p class="stih1"> <span class="brojRetka" id="3">3</span>Kad odem i pripravim vam mjesto,</p><p class="stih1">ponovno ću doći i uzeti vas k sebi</p><p class="stih1">da i vi budete gdje sam ja.</p><p class="stih1"> <span class="brojRetka" id="4">4</span>A kamo ja odlazim, znate put.«</p><p class="noviRedak"> </p><p class="pocetakParagrafa"> <span class="brojRetka" id="5">5</span>Reče mu Toma: »Gospodine, ne znamo kamo odlaziš. Kako onda možemo put znati?«  <span class="brojRetka" id="6">6</span>Odgovori mu Isus:</p><p class="noviRedak"> </p><p class="stih1">»Ja sam Put i Istina i Život:</p><p class="stih1">nitko ne dolazi Ocu osim po meni.</p><p class="stih1"> <span class="brojRetka" id="7">7</span>Da ste upoznali mene,</p><p class="stih1">i Oca biste moga upoznali.</p><p class="stih1">Od sada ga i poznajete</p><p class="stih1">i vidjeli ste ga.«</p><p class="noviRedak"> </p><p class="pocetakParagrafa"> <span class="brojRetka" id="8">8</span>Kaže mu Filip: »Gospodine, pokaži nam Oca i dosta nam je!«  <span class="brojRetka" id="9">9</span>Nato će mu Isus: »Filipe, toliko sam vremena s vama i još me ne poznaš?«</p><p class="noviRedak"> </p><p class="stih1">»Tko je vidio mene, vidio je i Oca.</p><p class="stih1">Kako ti onda kažeš: ‘Pokaži nam Oca’?</p><p class="stih1"> <span class="brojRetka" id="10">10</span>Ne vjeruješ li</p><p class="stih1">da sam ja u Ocu i Otac u meni?</p><p class="stih1">Riječi koje vam govorim,</p><p class="stih1">od sebe ne govorim:</p><p class="stih1">Otac koji prebiva u meni čini djela svoja.</p><p class="stih1"> <span class="brojRetka" id="11">11</span>Vjerujte mi:</p><p class="stih1">ja sam u Ocu i Otac u meni.</p><p class="stih1">Ako ne inače, zbog samih djela vjerujte.</p><p class="stih1"> <span class="brojRetka" id="12">12</span>Zaista, zaista, kažem vam:</p><p class="stih1">Tko vjeruje u mene,</p><p class="stih1">činit će djela koja ja činim;</p><p class="stih1">i veća će od njih činiti</p><p class="stih1">jer ja odlazim Ocu.</p><p class="stih1"> <span class="brojRetka" id="13">13</span>I što god zaištete u moje ime,</p><p class="stih1">učinit ću,</p><p class="stih1">da se proslavi Otac u Sinu.</p><p class="stih1"> <span class="brojRetka" id="14">14</span>Ako me što zaištete u moje ime,</p><p class="stih1">učinit ću.«</p><h4>Obećanje Duha</h4><p class="stih1"> <span class="brojRetka" id="15">15</span>»Ako me ljubite,</p><p class="stih1">zapovijedi ćete moje čuvati.</p><p class="stih1"> <span class="brojRetka" id="16">16</span>I ja ću moliti Oca</p><p class="stih1">i on će vam dati drugoga Branitelja</p><p class="stih1">da bude s vama zauvijek:</p><p class="stih1"> <span class="brojRetka" id="17">17</span>Duha Istine,</p><p class="stih1">kojega svijet ne može primiti</p><p class="stih1">jer ga ne vidi i ne poznaje.</p><p class="stih1">Vi ga poznajete</p><p class="stih1">jer kod vas ostaje i u vama je.</p><p class="stih1"> <span class="brojRetka" id="18">18</span>Neću vas ostaviti kao siročad;</p><p class="stih1">doći ću k vama.</p><p class="stih1"> <span class="brojRetka" id="19">19</span>Još malo i svijet me više neće vidjeti,</p><p class="stih1">no vi ćete me vidjeti</p><p class="stih1">jer ja živim i vi ćete živjeti.</p><p class="stih1"> <span class="brojRetka" id="20">20</span>U onaj ćete dan spoznati</p><p class="stih1">da sam ja u Ocu svom</p><p class="stih1">i vi u meni i ja u vama.</p><p class="stih1"> <span class="brojRetka" id="21">21</span>Tko ima moje zapovijedi i čuva ih,</p><p class="stih1">taj me ljubi;</p><p class="stih1">a tko mene ljubi,</p><p class="stih1">njega će ljubiti Otac moj</p><p class="stih1">i ja ću ljubiti njega</p><p class="stih1">i njemu se očitovati.«</p><p class="noviRedak"> </p><p class="pocetakParagrafa"> <span class="brojRetka" id="22">22</span>Kaže mu Juda, ne Iškariotski: »Gospodine, kako to da ćeš se očitovati nama, a ne svijetu?«  <span class="brojRetka" id="23">23</span>Odgovori mu Isus:</p><p class="stih1">»Ako me tko ljubi,</p><p class="stih1">čuvat će moju riječ</p><p class="stih1">pa će i Otac moj ljubiti njega</p><p class="stih1">i k njemu ćemo doći</p><p class="stih1">i kod njega se nastaniti.</p><p class="stih1"> <span class="brojRetka" id="24">24</span>Tko mene ne ljubi,</p><p class="stih1">riječi mojih ne čuva.</p><p class="stih1">A riječ koju slušate nije moja,</p><p class="stih1">nego Oca koji me posla.</p><p class="stih1"> <span class="brojRetka" id="25">25</span>To sam vam govorio</p><p class="stih1">dok sam boravio s vama.</p><p class="stih1"> <span class="brojRetka" id="26">26</span>Branitelj – Duh Sveti,</p><p class="stih1">koga će Otac poslati u moje ime,</p><p class="stih1">poučavat će vas o svemu</p><p class="stih1">i dozivati vam u pamet</p><p class="stih1">sve što vam ja rekoh.</p><p class="stih1"> <span class="brojRetka" id="27">27</span>Mir vam ostavljam,</p><p class="stih1">mir vam svoj dajem.</p><p class="stih1">Dajem vam ga, ali ne kao što svijet daje.</p><p class="stih1">Neka se ne uznemiruje vaše srce</p><p class="stih1">i neka se ne straši.</p><p class="stih1"> <span class="brojRetka" id="28">28</span>Čuli ste, rekoh vam:</p><p class="stih1">‘Odlazim i vraćam se k vama.’</p><p class="stih1">Kad biste me ljubili, radovali biste se</p><p class="stih1">što idem Ocu</p><p class="stih1">jer Otac je veći od mene.</p><p class="stih1"> <span class="brojRetka" id="29">29</span>Kazao sam vam to sada,</p><p class="stih1">prije negoli se dogodi,</p><p class="stih1">da vjerujete kad se dogodi.</p><p class="stih1"> <span class="brojRetka" id="30">30</span>Neću više s vama mnogo govoriti</p><p class="stih1">jer dolazi knez svijeta.</p><p class="stih1">Protiv mene ne može on ništa.</p><p class="stih1"> <span class="brojRetka" id="31">31</span>Ali neka svijet upozna da ja ljubim Oca</p><p class="stih1">i da tako činim</p><p class="stih1">kako mi je zapovjedio Otac.</p><p class="stih1">Ustanite, pođimo odavde!«</p>