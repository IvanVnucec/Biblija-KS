<h2>V. BLAGDAN SJENICÂ</h2><h4>Isus ide u Jeruzalem</h4><p class="pocetakParagrafa"> <span class="brojRetka" id="1">1</span>Nakon toga Isus je obilazio po Galileji; nije htio u Judeju jer su Židovi tražili da ga ubiju.  <span class="brojRetka" id="2">2</span>Bijaše blizu židovski Blagdan sjenicâ.  <span class="brojRetka" id="3">3</span>Rekoše mu stoga njegova braća: »Otiđi odavle i pođi u Judeju da i tvoji učenici vide djela što činiš.  <span class="brojRetka" id="4">4</span>Ta tko želi biti javno poznat, ne čini ništa u tajnosti. Ako već činiš sve to, očituj se svijetu.«  <span class="brojRetka" id="5">5</span>Jer ni braća njegova nisu vjerovala u njega.  <span class="brojRetka" id="6">6</span>Reče im nato Isus: »Moje vrijeme još nije došlo, a za vas je vrijeme svagda pogodno.  <span class="brojRetka" id="7">7</span>Vas svijet ne može mrziti, ali mene mrzi jer ja svjedočim protiv njega: da su mu djela opaka.  <span class="brojRetka" id="8">8</span>Vi samo uziđite na blagdan. Ja još ne uzlazim na ovaj blagdan jer moje se vrijeme još nije ispunilo.«  <span class="brojRetka" id="9">9</span>To im reče i ostade u Galileji.</p><p class="pocetakParagrafa"> <span class="brojRetka" id="10">10</span>Ali pošto njegova braća uziđoše na blagdan, uziđe i on, ne javno, nego potajno.  <span class="brojRetka" id="11">11</span>A Židovi su ga tražili o blagdanu pitajući: »Gdje je onaj?«  <span class="brojRetka" id="12">12</span>I među mnoštvom o njemu se mnogo šaptalo. Jedni govorahu: »Dobar je!« Drugi pak: »Ne, nego zavodi narod.«  <span class="brojRetka" id="13">13</span>Ipak nitko nije otvoreno govorio o njemu zbog straha od Židova.</p><p class="noviRedak"> <h4>Isus proglašuje svoje božansko poslanje</h4><p class="pocetakParagrafa"> <span class="brojRetka" id="14">14</span>Usred blagdana uziđe Isus u Hram i stade naučavati.  <span class="brojRetka" id="15">15</span>Židovi se u čudu pitahu: »Kako ovaj znade Pisma, a nije učio?«  <span class="brojRetka" id="16">16</span>Nato im Isus odvrati:</p><p class="noviRedak"> </p><p class="stih1">»Moj nauk nije moj,</p><p class="stih1">nego onoga koji me posla.</p><p class="stih1"> <span class="brojRetka" id="17">17</span>Ako tko hoće vršiti volju njegovu,</p><p class="stih1">prepoznat će da li je taj nauk od Boga</p><p class="stih1">ili ja sâm od sebe govorim.</p><p class="stih1"> <span class="brojRetka" id="18">18</span>Tko sâm od sebe govori,</p><p class="stih1">svoju slavu traži,</p><p class="stih1">a tko traži slavu onoga koji ga posla,</p><p class="stih1">taj je istinit</p><p class="stih1">i nema u njemu nepravednosti.</p><p class="stih1"> <span class="brojRetka" id="19">19</span>Nije li vam Mojsije dao Zakon?</p><p class="stih1">Pa ipak nitko od vas ne vrši Zakona.«</p><p class="noviRedak"> </p><p class="pocetakParagrafa">»Zašto tražite da me ubijete?«  <span class="brojRetka" id="20">20</span>Odgovori mnoštvo: »Zloduha imaš! Tko traži da te ubije?«  <span class="brojRetka" id="21">21</span>Uzvrati im Isus: »Jedno djelo učinih i svi se čudite.  <span class="brojRetka" id="22">22</span>Mojsije vam dade obrezanje – ne, ono i nije od Mojsija, nego od otaca – i vi u subotu obrezujete čovjeka.  <span class="brojRetka" id="23">23</span>Ako čovjek može primiti obrezanje u subotu da se ne prekrši Mojsijev zakon, zašto se ljutite na mene što sam svega čovjeka ozdravio u subotu?  <span class="brojRetka" id="24">24</span>Ne sudite po vanjštini, nego sudite sudom pravednim!«</p><p class="noviRedak"> <h4>Rasprave o Isusovu podrijetlu</h4><p class="pocetakParagrafa"> <span class="brojRetka" id="25">25</span>Rekoše tada neki Jeruzalemci: »Nije li to onaj koga traže da ga ubiju?  <span class="brojRetka" id="26">26</span>A evo, posve otvoreno govori i ništa mu ne kažu. Da nisu možda i glavari doista upoznali da je on Krist?  <span class="brojRetka" id="27">27</span>Ali za njega znamo odakle je, a kad Krist dođe, nitko neće znati odakle je!«</p><p class="pocetakParagrafa"> <span class="brojRetka" id="28">28</span>Nato Isus, koji je učio u Hramu, povika:</p><p class="noviRedak"> </p><p class="stih1">»Da! Poznajete me</p><p class="stih1">i znate odakle sam!</p><p class="stih1">A ipak ja nisam došao sam od sebe:</p><p class="stih1">postoji jedan istiniti koji me posla.</p><p class="stih1">Njega vi ne znate.</p><p class="stih1"> <span class="brojRetka" id="29">29</span>Ja ga znadem</p><p class="stih1">jer sam od njega</p><p class="stih1">i on me poslao.«</p><p class="noviRedak"> <h4>Isus navješćuje svoj odlazak</h4><p class="pocetakParagrafa"> <span class="brojRetka" id="30">30</span>Židovi su otad vrebali da ga uhvate. Ipak nitko ne stavi na nj ruke jer još nije bio došao njegov čas.  <span class="brojRetka" id="31">31</span>A mnogi iz mnoštva povjerovaše u nj te govorahu: »Zar će Krist, kada dođe, činiti više znamenja nego što ih ovaj učini?«  <span class="brojRetka" id="32">32</span>Dočuli farizeji da se to u mnoštvu o njemu šapće. Stoga glavari svećenički i farizeji poslaše stražare da ga uhvate.</p><p class="pocetakParagrafa"> <span class="brojRetka" id="33">33</span>Tada Isus reče:</p><p class="noviRedak"> </p><p class="stih1">»Još sam malo vremena s vama</p><p class="stih1">i odlazim onomu koji me posla.</p><p class="stih1"> <span class="brojRetka" id="34">34</span>Tražit ćete me</p><p class="stih1">i nećete me naći;</p><p class="stih1">gdje sam ja,</p><p class="stih1">vi ne možete doći.«</p><p class="noviRedak"> </p><p class="pocetakParagrafa"> <span class="brojRetka" id="35">35</span>Rekoše nato Židovi među sobom: »Kamo to ovaj kani da ga mi nećemo naći? Da ne kani poći raseljenima među Grcima i naučavati Grke?  <span class="brojRetka" id="36">36</span>Što li znači besjeda koju reče:</p><p class="noviRedak"> </p><p class="stih1">‘Tražit ćete me</p><p class="stih1">i nećete me naći;</p><p class="stih1">gdje sam ja,</p><p class="stih1">vi ne možete doći’?«</p><p class="noviRedak"> <h4>Obećanje Duha Svetoga</h4><p class="pocetakParagrafa"> <span class="brojRetka" id="37">37</span>U posljednji, veliki dan blagdana Isus stade i povika:</p><p class="noviRedak"> </p><p class="stih1">»Ako je tko žedan, neka dođe k meni!</p><p class="stih1">Neka pije  <span class="brojRetka" id="38">38</span>koji vjeruje u mene!</p><p class="pocetakParagrafa">Kao što reče Pismo: ‘Rijeke će žive vode poteći iz njegove utrobe!’«  <span class="brojRetka" id="39">39</span>To reče o Duhu kojega su imali primiti oni što vjeruju u njega. Tada doista ne bijaše još došao Duh jer Isus nije bio proslavljen.</p><p class="noviRedak"> <h4>Ponovne rasprave o Kristovu podrijetlu</h4><p class="pocetakParagrafa"> <span class="brojRetka" id="40">40</span>Kad su neki iz naroda čuli te riječi, govorahu: »Ovo je uistinu Prorok.«  <span class="brojRetka" id="41">41</span>Drugi govorahu: »Ovo je Krist.« A bilo ih je i koji su pitali: »Pa zar Krist dolazi iz Galileje?  <span class="brojRetka" id="42">42</span>Ne kaže li Pismo da Krist dolazi iz potomstva Davidova, i to iz Betlehema, mjesta gdje bijaše David?«  <span class="brojRetka" id="43">43</span>Tako je u narodu nastala podvojenost zbog njega.  <span class="brojRetka" id="44">44</span>Neki ga čak htjedoše uhvatiti, ali nitko ne stavi na nj ruke.</p><p class="pocetakParagrafa"> <span class="brojRetka" id="45">45</span>Dođoše dakle stražari glavarima svećeničkim i farizejima, a ovi im rekoše: »Zašto ga ne dovedoste?«  <span class="brojRetka" id="46">46</span>Stražari odgovore: »Nikada nitko nije ovako govorio.«  <span class="brojRetka" id="47">47</span>Nato će im farizeji: »Zar ste se i vi dali zavesti?  <span class="brojRetka" id="48">48</span>Je li itko od glavara ili farizeja povjerovao u njega?  <span class="brojRetka" id="49">49</span>Ali ta svjetina koja ne pozna Zakona – to je prokleto!«  <span class="brojRetka" id="50">50</span>Kaže im Nikodem – onaj koji ono prije dođe k Isusu, a bijaše jedan od njih:  <span class="brojRetka" id="51">51</span>»Zar naš Zakon sudi čovjeku ako ga prije ne sasluša i ne dozna što čini?«  <span class="brojRetka" id="52">52</span>Odgovoriše mu: »Da nisi i ti iz Galileje? Istraži pa ćeš vidjeti da iz Galileje ne ustaje prorok.«  <span class="brojRetka" id="53">53</span>I otiđoše svaki svojoj kući.</p></p></p></p></p></p>