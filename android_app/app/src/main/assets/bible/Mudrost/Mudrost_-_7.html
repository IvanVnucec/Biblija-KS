<h4>I Salomon je čovjek kao ostali</h4><p class="pocetakParagrafa"> <span class="brojRetka" id="1">1</span>I ja sam smrtnik, kao i svi ostali,</p><p class="stih2">i potomak prvog bića od zemlje načinjena</p><p class="stih2">i oblikovan kao tijelo u utrobi majčinoj,</p><p class="stih1"> <span class="brojRetka" id="2">2</span>u deset mjeseci, stisnut u krvi,</p><p class="stih2">iz sjemena muževljeva i slasti družice u spavanju.</p><p class="stih1"> <span class="brojRetka" id="3">3</span>I ja sam, došavši na svijet,</p><p class="stih2">udahnuo zajednički zrak</p><p class="stih2">i pao na zemlju koja nas sve nosi,</p><p class="stih1">i plač mi je bio prvi glas</p><p class="stih2">kao i svima ostalima.</p><p class="stih1"> <span class="brojRetka" id="4">4</span>U pelenama bijah odgajan i u brigama,</p><p class="stih1"> <span class="brojRetka" id="5">5</span>jer nijedan kralj nije drukčije postao</p><p class="stih2">niti na svijet došao.</p><p class="stih1"> <span class="brojRetka" id="6">6</span>Jer za sve postoji jedan ulazak u život,</p><p class="stih2">a tako i jedan izlazak.</p><h4>Salomonovo štovanje mudrosti</h4><p class="stih1"> <span class="brojRetka" id="7">7</span>Zato se pomolih i razbor dobih;</p><p class="stih2">zavapih i primih duh mudrosti.</p><p class="stih1"> <span class="brojRetka" id="8">8</span>Zavoljeh je više nego žezla i prijestolja</p><p class="stih2">i ništa ne cijenih bogatstvo u usporedbi s njom.</p><p class="stih1"> <span class="brojRetka" id="9">9</span>Nisam je htio uspoređivati ni sa draguljima,</p><p class="stih2">jer je sve zlato pred njom kao malo pijeska,</p><p class="stih2">a srebro je prema njoj kao blato.</p><p class="stih1"> <span class="brojRetka" id="10">10</span>Ljubio sam je više od zdravlja i ljepote</p><p class="stih2">i zavolio više od svjetlosti,</p><p class="stih2">jer njezin sjaj bez prestanka svijetli.</p><p class="noviRedak"> </p><p class="stih1"> <span class="brojRetka" id="11">11</span>A s njome su mi došla sva dobra</p><p class="stih2">i od ruku njezinih blago nebrojeno.</p><p class="stih1"> <span class="brojRetka" id="12">12</span>I svemu sam se tome radovao,</p><p class="stih2">jer mudrost sve donosi;</p><p class="stih1">još nisam znao da je ona</p><p class="stih2">roditeljka svega toga.</p><p class="stih1"> <span class="brojRetka" id="13">13</span>I ono što naučih bez primisli,</p><p class="stih2">to bez zavisti predajem,</p><p class="stih2">bogatstva njezina ne skrivam.</p><p class="stih1"> <span class="brojRetka" id="14">14</span>Ona je neiscrpljiva riznica ljudima,</p><p class="stih2">i koji se njome služe, postaju prijatelji Božji,</p><p class="stih2">preporučeni darovima njezina nauka.</p><h4>Priziv za božanskim nadahnućem</h4><p class="stih1"> <span class="brojRetka" id="15">15</span>Zato neka mi dade Bog govoriti kako me svjetova</p><p class="stih2">i misliti misli dostojne darova njegovih,</p><p class="stih1">jer on je vođa mudrosti</p><p class="stih2">i upravlja mudracima.</p><p class="stih1"> <span class="brojRetka" id="16">16</span>U njegovoj smo ruci mi i riječi naše,</p><p class="stih2">sa svim našim razborom i umijećem.</p><p class="stih1"> <span class="brojRetka" id="17">17</span>On mi je podario istinsku znanost o svemu što jest,</p><p class="stih2">naučio me sustavu svijeta i svojstvima prapočela;</p><p class="stih1"> <span class="brojRetka" id="18">18</span>početku, svršetku i sredini vremena,</p><p class="stih2">izmjeni suncovrata i slijedu godišnjih doba,</p><p class="stih1"> <span class="brojRetka" id="19">19</span>tijeku godina i položaju zvijezda;</p><p class="stih1"> <span class="brojRetka" id="20">20</span>naravi životinja i nagonima divljih zvijeri,</p><p class="stih2">moći duhova i mislima ljudskim,</p><p class="stih2">različnosti biljaka i ljekovitosti korijenja.</p><p class="stih1"> <span class="brojRetka" id="21">21</span>I spoznadoh sve što god je tajno i javno,</p><p class="stih2">jer me poučavaše mudrost, umjetnica u svemu.</p><h4>Pohvala mudrosti</h4><p class="stih1"> <span class="brojRetka" id="22">22</span>Jer u nje je duh razborit, svet,</p><p class="stih2">jedinstven, mnogostran, tanan,</p><p class="stih2">okretan, pronicav, neoskvrnjen,</p><p class="stih2">jasan, nepristran, dobrohotan, oštar</p><p class="stih1"> <span class="brojRetka" id="23">23</span>nezaprečiv, dobrotvoran, čovjekoljubiv,</p><p class="stih2">postojan, pouzdan, bezbrižan,</p><p class="stih2">svemoćan, svenadzoran,</p><p class="stih2">što prodire kroza sve duše,</p><p class="stih2">mudre, čiste i najtanje.</p><p class="stih1"> <span class="brojRetka" id="24">24</span>Jer je mudrost gibljivija od svakog gibanja,</p><p class="stih2">ona proniče i prožima sve svojom čistoćom.</p><p class="noviRedak"> </p><p class="stih1"> <span class="brojRetka" id="25">25</span>Jer je ona dah sile Božje</p><p class="stih2">i čist odvir slave Svemogućeg;</p><p class="stih2">zato je ništa nečisto ne može oskvrnuti.</p><p class="stih1"> <span class="brojRetka" id="26">26</span>Ona je odsjev vječne svjetlosti</p><p class="stih2">i zrcalo čisto djela Božjeg,</p><p class="stih2">i slika dobrote njegove.</p><p class="stih1"> <span class="brojRetka" id="27">27</span>Jedna je, a može sve,</p><p class="stih2">i, ostajući u sebi, sve obnavlja.</p><p class="stih1">Ona prelazi od naraštaja do naraštaja u duše svete</p><p class="stih2">i čini od njih Božje prijatelje i proroke.</p><p class="stih1"> <span class="brojRetka" id="28">28</span>Jer Bog ne ljubi nikoga</p><p class="stih2">osim onoga tko se druži s mudrošću.</p><p class="stih1"> <span class="brojRetka" id="29">29</span>Ona je od sunca sjajnija</p><p class="stih2">i nad sve zviježđe uzvišena;</p><p class="stih2">uspoređena sa svjetlošću, ona je nadmašuje:</p><p class="stih1"> <span class="brojRetka" id="30">30</span>jer svjetlost ustupa mjesto noći,</p><p class="stih2">dok zloća nema moći protiv mudrosti.</p><p class="noviRedak"> </p>