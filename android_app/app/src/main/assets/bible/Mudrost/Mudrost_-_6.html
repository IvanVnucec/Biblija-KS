<h2>II. PODRIJETLO, NARAV, UČINCI MUDROSTI I PUT DO NJE</h2><h4>Dužnost je kraljevima težiti mudrosti</h4><p class="pocetakParagrafa"> <span class="brojRetka" id="1">1</span>Čujte, dakle, kraljevi,</p><p class="stih2">i urazumite se!</p><p class="stih2">Poučite se, vladari zemalja dalekih!</p><p class="stih1"> <span class="brojRetka" id="2">2</span>Poslušajte, vi koji upravljate mnoštvima</p><p class="stih2">i koji se hvastate silom svojih naroda!</p><p class="stih1"> <span class="brojRetka" id="3">3</span>Gospod je onaj koji vam je moć podario,</p><p class="stih2">i vladavina je od Svevišnjeg,</p><p class="stih1">koji će ispitivati djela vaša</p><p class="stih2">i vaše nakane istražiti.</p><p class="stih1"> <span class="brojRetka" id="4">4</span>Iako ste upravljači njegova kraljevstva,</p><p class="stih2">ne vladaste pravedno,</p><p class="stih1">niti se držaste zakona,</p><p class="stih2">niti služiste nakani Božjoj.</p><p class="stih1"> <span class="brojRetka" id="5">5</span>Gospod će vas napasti brzo i užasno,</p><p class="stih2">jer za velikaše je nemilosrdna kazna;</p><p class="stih1"> <span class="brojRetka" id="6">6</span>maleni su oproštenja dostojni,</p><p class="stih2">a moćnici će biti moćno kažnjeni.</p><p class="stih1"> <span class="brojRetka" id="7">7</span>Jer Gospod Svevladar ne uzmiče ni pred kim</p><p class="stih2">niti se plaši kakve veličine:</p><p class="stih1">ta on je stvorio i mala i velika</p><p class="stih2">i jednako se brine za sve,</p><p class="stih1"> <span class="brojRetka" id="8">8</span>a istraga oštra očekuje moćnike.</p><p class="stih1"> <span class="brojRetka" id="9">9</span>Vama su dakle, vladari, upravljene riječi moje</p><p class="stih2">da se naučite mudrosti i ne griješite.</p><p class="stih1"> <span class="brojRetka" id="10">10</span>Jer oni koji sveto čuvaju svetinje</p><p class="stih2">sami se posvećuju,</p><p class="stih2">i koji su u tom poučeni nalaze obranu.</p><p class="stih1"> <span class="brojRetka" id="11">11</span>Žudite stoga za riječima mojim,</p><p class="stih2">čeznite za njima:</p><p class="stih2">one će vas poučiti.</p><h4>Tražena mudrost – nađena mudrost</h4><p class="stih1"> <span class="brojRetka" id="12">12</span>Mudrost je sjajna i ona ne tamni:</p><p class="stih2">lako je vide koji je ljube</p><p class="stih2">i nalaze je oni koji je traže.</p><p class="stih1"> <span class="brojRetka" id="13">13</span>Ona pretječe sve koji je žude</p><p class="stih2">i prva im se pokazuje.</p><p class="stih1"> <span class="brojRetka" id="14">14</span>Tko zorom rani njoj, taj se ne muči:</p><p class="stih2">nalazi je gdje sjedi kraj vrata njegovih.</p><p class="stih1"> <span class="brojRetka" id="15">15</span>Jer je i sama misao na nju mudrost savršena,</p><p class="stih2">a tko radi nje bdî, brzo je bezbrižan.</p><p class="stih1"> <span class="brojRetka" id="16">16</span>Ona hodi naokolo i traži sebi dostojne;</p><p class="stih2">i pojavljuje im se dobrohotno na stazama</p><p class="stih2">i ususret im dolazi u svakoj misli.</p><p class="stih1"> <span class="brojRetka" id="17">17</span>Jer njezin početak najistinskiji</p><p class="stih2">želja je za poukom,</p><p class="stih2">u težnji za poukom ljubav je prema njoj;</p><p class="stih1"> <span class="brojRetka" id="18">18</span>voljeti je znači držati njene zakone,</p><p class="stih2">a posluh njezinim zakonima</p><p class="stih2">pouzdana je besmrtnost,</p><p class="stih1"> <span class="brojRetka" id="19">19</span>a besmrtnost vodi u blizinu Božju;</p><p class="stih1"> <span class="brojRetka" id="20">20</span>tako žudnja za mudrošću dovodi </p><p class="stih2">do kraljevstva.</p><p class="stih1"> <span class="brojRetka" id="21">21</span>Ako se vi, vladari nad pucima,</p><p class="stih2">radujete prijestoljima i žezlima,</p><p class="stih1">tad mudrost štujte</p><p class="stih2">da dovijeka kraljujete.</p><h4>Salomonov opis mudrosti</h4><p class="stih1"> <span class="brojRetka" id="22">22</span>A sad ću vam priopćiti</p><p class="stih2">što je mudrost</p><p class="stih2">i kako je postala.</p><p class="stih1">Neću vam skriti tajne,</p><p class="stih2">nego ću je pratiti od početka</p><p class="stih1">i na vidjelo iznijeti znanje njezino,</p><p class="stih2">i neću istinu mimoići.</p><p class="stih1"> <span class="brojRetka" id="23">23</span>Neću poći ni s pogubnom Zavišću:</p><p class="stih2">ona ništa zajedničko nema s Mudrošću.</p><p class="stih1"> <span class="brojRetka" id="24">24</span>Mnoštvo je mudraca svijetu spasenje</p><p class="stih2">i kralj uman blagostanje narodu.</p><p class="stih1"> <span class="brojRetka" id="25">25</span>Zato crpite nauku iz riječi mojih</p><p class="stih2">i bit će vam na probitak.</p>