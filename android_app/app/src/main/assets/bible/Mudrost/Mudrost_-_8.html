<p class="pocetakParagrafa"> <span class="brojRetka" id="1">1</span>Njena se snaga prostire s jednoga kraja svijeta na drugi</p><p class="stih2">i blagotvorno upravlja svemirom.</p><h4>U mudrosti su sva dobra</h4><p class="stih1"> <span class="brojRetka" id="2">2</span>Nju zavoljeh i za njom čeznuh od svoje mladosti;</p><p class="stih2">i nastojah da mi bude zaručnica</p><p class="stih2">i zaljubih se u ljepotu njezinu.</p><p class="stih1"> <span class="brojRetka" id="3">3</span>Njezina životna prisnost s Bogom</p><p class="stih2">podaruje sjaj njezinu plemenitom podrijetlu</p><p class="stih2">jer je ljubi gospodar svemira.</p><p class="stih1"> <span class="brojRetka" id="4">4</span>Ona je povjerenica znanja Božjeg,</p><p class="stih2">izbiračica djela njegovih.</p><p class="stih1"> <span class="brojRetka" id="5">5</span>Ako je bogatstvo blago poželjno u ovom životu,</p><p class="stih2">što je onda bogatije od mudrosti koja sve stvara?</p><p class="stih1"> <span class="brojRetka" id="6">6</span>Ako opet razum stvara,</p><p class="stih2">tko je na svijetu od nje veći umjetnik?</p><p class="stih1"> <span class="brojRetka" id="7">7</span>Ako li pak tko ljubi pravednost,</p><p class="stih2">pa, kreposti su plodovi njezinih napora:</p><p class="stih1">ona poučava umjerenosti i razboritosti,</p><p class="stih2">pravednosti i hrabrosti,</p><p class="stih2">od kojih u životu nema ništa korisnije ljudima.</p><p class="stih1"> <span class="brojRetka" id="8">8</span>Ako li tko čezne za većim znanjem,</p><p class="stih2">ona poznaje prošlost i proriče budućnost,</p><p class="stih1">vična je izrekama</p><p class="stih2">i umije odgonetati zagonetke.</p><p class="stih1">Ona znade unaprijed znake i čudesa</p><p class="stih2">i slijed razdoblja i vremena.</p><h4>Mudrost neophodna vladarima</h4><p class="stih1"> <span class="brojRetka" id="9">9</span>Zato odlučih dovesti je kao družicu životnu,</p><p class="stih2">znajući da će mi biti savjetnica u sreći</p><p class="stih2">i tješiteljica u brigama i tuzi.</p><p class="stih1"> <span class="brojRetka" id="10">10</span>Po njoj ću steći slavu u mnoštvu narodnom,</p><p class="stih2">još kao mladić čast pred starcima.</p><p class="stih1"> <span class="brojRetka" id="11">11</span>Na sudu će se vidjeti kako sam oštrouman</p><p class="stih2">i divit će mi se velikaši kad stanem pred njih.</p><p class="stih1"> <span class="brojRetka" id="12">12</span>Čekat će me kad budem šutio</p><p class="stih2">i slušat će me kad prozborim;</p><p class="stih1">ako se odulji govor moj,</p><p class="stih2">držat će ruku na svojim ustima.</p><p class="stih1"> <span class="brojRetka" id="13">13</span>Po njoj ću zadobiti besmrtnost</p><p class="stih2">i ostavit ću vječni spomen rodu budućem.</p><p class="stih1"> <span class="brojRetka" id="14">14</span>Vladat ću pucima</p><p class="stih2">i narodi će mi biti podložni.</p><p class="stih1"> <span class="brojRetka" id="15">15</span>Pobojat će se strašni silnici kad čuju za me,</p><p class="stih2">s narodom ću svojim biti dobrostiv i hrabar u ratu.</p><p class="stih1"> <span class="brojRetka" id="16">16</span>Kada se vratim kući, tad ću počinuti kraj nje,</p><p class="stih2">jer u drugovanju s njome nema gorčine</p><p class="stih2">i nema bola u zajedništvu s njom, već samo užitak i radost.</p><h4>Salomon se pripravlja za mudrost</h4><p class="stih1"> <span class="brojRetka" id="17">17</span>Kad sam tako sve u sebi razmislio</p><p class="stih2">i srcem svojim razabrao</p><p class="stih2">da je besmrtnost u srodstvu s mudrošću</p><p class="stih1"> <span class="brojRetka" id="18">18</span>i da je u ljubavi njezinoj radost čista</p><p class="stih2">i u djelima ruku njezinih blago neiscrpno,</p><p class="stih1">i razboritost u izmjeni misli s njome</p><p class="stih2">i slava u zajedništvu riječi njezinih,</p><p class="stih1">stao sam tad okolo hoditi i nastojati</p><p class="stih2">kako bih je zadobio.</p><p class="noviRedak"> </p><p class="stih1"> <span class="brojRetka" id="19">19</span>Ja bijah mladić sretne naravi</p><p class="stih2">i imao sam dobru dušu,</p><p class="stih1"> <span class="brojRetka" id="20">20</span>ili bolje: jer bijah dobar,</p><p class="stih2">ušao sam u tijelo bez ljage.</p><p class="stih1"> <span class="brojRetka" id="21">21</span>A znajući da neću mudrost zadobiti ako ne dâ Bog –</p><p class="stih2">a razboritost je već bila znati čiji je ona dar –</p><p class="stih1">pristupih Gospodu i pomolih se</p><p class="stih2">i svim srcem svojim rekoh:</p>