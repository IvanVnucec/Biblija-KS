<h4>Egipat i Izrael: tmina i svjetlost</h4><p class="pocetakParagrafa"> <span class="brojRetka" id="1">1</span>Veliki su i nedokučivi</p><p class="stih2">sudovi tvoji,</p><p class="stih2">zato lutaju duše nepoučljive.</p><p class="stih1"> <span class="brojRetka" id="2">2</span>Dok su mislili bezbožnici</p><p class="stih2">da imaju u vlasti sveti narod tvoj,</p><p class="stih2">postadoše sužnji tmine</p><p class="stih1">u okovima duge noći,</p><p class="stih2">zatvoreni pod svojim krovovima,</p><p class="stih2">prognanici vječne providnosti.</p><p class="stih1"> <span class="brojRetka" id="3">3</span>Mišljahu da će im se tajni grijesi skriti,</p><p class="stih2">pokriveni tamnim velom zaborava,</p><p class="stih1">a rasuše se u užasnu strahu, zaplašeni utvarama.</p><p class="stih1"> <span class="brojRetka" id="4">4</span>Ni skrovište u koje se povukoše</p><p class="stih2">nije ih sačuvalo od straha,</p><p class="stih1">nego se oko njih razlijegao grozan jek,</p><p class="stih2">ukazivahu im se kobne utvare, mračnih lica.</p><p class="stih1"> <span class="brojRetka" id="5">5</span>I nikakva im sila ognjena nije mogla svjetla pružiti,</p><p class="stih2">niti su sjajne plamene zvijezde</p><p class="stih2">mogle osvijetliti tu strašnu noć.</p><p class="stih1"> <span class="brojRetka" id="6">6</span>Jedino im se ukazivaše neka lomača,</p><p class="stih2">sama od sebe upaljena, puna užasa;</p><p class="stih1">i kad bi ta prikaza iščezla,</p><p class="stih2">oni je, izvan sebe od straha,</p><p class="stih2">držahu strašnijom nego što bijaše.</p><p class="stih1"> <span class="brojRetka" id="7">7</span>Nemoćna bijahu njihova umijeća čarobnjačka</p><p class="stih2">i njihovo hvastanje razborom bijaše </p><p class="stih2">izvrgnuto ruglu.</p><p class="stih1"> <span class="brojRetka" id="8">8</span>Jer oni koji prije obećavahu</p><p class="stih2">kako će istjerati strah i tjeskobu iz bolne duše,</p><p class="stih2">sami se razbolješe od straha smiješnoga.</p><p class="stih1"> <span class="brojRetka" id="9">9</span>Kad ih i nije ništa strahovito plašilo,</p><p class="stih2">bješe im na užas gmizanje životinja i šištanje zmija.</p><p class="stih1">Ginuli su od straha,</p><p class="stih2">ne usuđujući se pogledati ni u zrak</p><p class="stih2">kojem se ne može umaknuti.</p><p class="stih1"> <span class="brojRetka" id="10">10</span>Jer zloća je strašljivaca:</p><p class="stih2">vlastitim se svjedočanstvom osuđuje</p><p class="stih1">i uvijek zlo uvećava</p><p class="stih2">kad je stane savjest tištiti.</p><p class="stih1"> <span class="brojRetka" id="11">11</span>Jer strah i nije drugo nego izdaja pomagala</p><p class="stih2">što ih razum daje:</p><p class="stih1"> <span class="brojRetka" id="12">12</span>što se manje čovjek u sebi na njih oslanja,</p><p class="stih2">to mu teže pada što ne zna uzrok svojoj patnji.</p><p class="stih1"> <span class="brojRetka" id="13">13</span>I tako oni, one noći zaista nemoćne,</p><p class="stih2">izišle iz dubina podzemlja nemoćnog,</p><p class="stih2">usnuli istim snom,</p><p class="stih1"> <span class="brojRetka" id="14">14</span>bijahu progonjeni strašnim sablastima</p><p class="stih2">ili su smalaksali obamrle duše,</p><p class="stih2">jer ih napade iznenadan i neočekivan strah.</p><p class="stih1"> <span class="brojRetka" id="15">15</span>I tako svaki, pavši gdje se našao,</p><p class="stih2">osta zatočen u tamnici bez prijevornica:</p><p class="stih1"> <span class="brojRetka" id="16">16</span>i orač i pastir</p><p class="stih2">i radnik koji se samotan muči</p><p class="stih1">zaskočeni zapadoše u neminovnu nevolju,</p><p class="stih2">svi bijahu okovani jednim lancem tame.</p><p class="stih1"> <span class="brojRetka" id="17">17</span>I šumni vjetar,</p><p class="stih2">i milopojni ptičji glas među lisnim granama,</p><p class="stih1">i odmjeren huk vode što silovito protječe;</p><p class="stih2">i divlja buka pećinâ što se ruše,</p><p class="stih1"> <span class="brojRetka" id="18">18</span>i nevidljiva trka životinja što skaču,</p><p class="stih2">i urlik ljutih divljih zvijeri,</p><p class="stih1">i jeka što se odbija od gorskih dolova –</p><p class="stih2">sve ih ispunjaše užasom.</p><p class="stih1"> <span class="brojRetka" id="19">19</span>A sav svijet blistao od sjajne svjetlosti</p><p class="stih2">i prepuštao se nesmetano svojim djelima.</p><p class="stih1"> <span class="brojRetka" id="20">20</span>Jedino se nad njima raskrilila teška noć,</p><p class="stih2">slika mraka koji će ih primiti;</p><p class="stih1">ali teži od same tame bijahu oni –</p><p class="stih2">teret sami sebi.</p><p class="noviRedak"> </p>