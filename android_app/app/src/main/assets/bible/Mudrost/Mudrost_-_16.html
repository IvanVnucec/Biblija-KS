<h4>Egipat i Izrael: kobne životinje, prepelice </h4><p class="pocetakParagrafa"> <span class="brojRetka" id="1">1</span>Zato bijahu primjereno</p><p class="stih2">kažnjeni sličnim životinjama</p><p class="stih2">i mučeni mnoštvom kukaca.</p><p class="stih1"> <span class="brojRetka" id="2">2</span>A narod si svoj, mjesto takvom kaznom,</p><p class="stih2">obasuo dobročinstvom;</p><p class="stih1">i da zadovoljiš njegovu žudnju žarku,</p><p class="stih2">pripravio si jelo izvanredno: slasne prepelice.</p><p class="stih1"> <span class="brojRetka" id="3">3</span>I tako Egipćanima,</p><p class="stih2">premda željnima hrane, kad vidješe odvratne stvorove poslane protiv njih,</p><p class="stih2">zataji i naravna želja za jelom;</p><p class="stih1">a narodu si svojem poslije kratke oskudice</p><p class="stih2">poklonio jelo čudesno.</p><p class="stih1"> <span class="brojRetka" id="4">4</span>Na tlačitelje morade doći neuklonjiva oskudica,</p><p class="stih2">dok je tvojima trebalo samo pokazati</p><p class="stih2">kako su teško mučeni neprijatelji njihovi.</p><h4>Egipat i Izrael: pošast skakavaca, mjedena zmija</h4><p class="stih1"> <span class="brojRetka" id="5">5</span>I kad je na njih navalio životinjski bijes</p><p class="stih2">te pogibahu od ujeda zmija vijugavih,</p><p class="stih2">srdžba tvoja još ne bješe došla do kraja.</p><p class="stih1"> <span class="brojRetka" id="6">6</span>Da se opamete, bijahu samo uplašeni na kratak čas,</p><p class="stih2">jer su dobili spasonosni znak</p><p class="stih2">da se sjete zapovijedi tvoga zakona.</p><p class="stih1"> <span class="brojRetka" id="7">7</span>Jer tko god je u nj pogledao, ozdravio je,</p><p class="stih2">ali ne po onom u što je pogledao,</p><p class="stih2">već zbog tebe, Spasitelju sviju!</p><p class="stih1"> <span class="brojRetka" id="8">8</span>Ujedno si time dokazao našim dušmanima</p><p class="stih2">da si ti izbavitelj od zla svakoga.</p><p class="stih1"> <span class="brojRetka" id="9">9</span>Umirahu od ujeda skakavaca i muha</p><p class="stih2">i ne bijaše lijeka životu njihovu,</p><p class="stih2">jer su zaslužili da budu tako kažnjeni.</p><p class="stih1"> <span class="brojRetka" id="10">10</span>A sinovima tvojim nisu naudili</p><p class="stih2">ni zubi zmija otrovnica,</p><p class="stih2">jer im je milost tvoja u pomoć pritekla te ih iscijelila.</p><p class="stih1"> <span class="brojRetka" id="11">11</span>Podbadao si ih samo i odmah ozdravljao,</p><p class="stih2">da se sjete proroštava tvojih,</p><p class="stih1">da ne zapadnu u zaboravnost duboku</p><p class="stih2">i ostanu bez tvojeg dobročinstva.</p><p class="stih1"> <span class="brojRetka" id="12">12</span>Jer njih nije liječila ni trava ni melem,</p><p class="stih2">nego tvoja riječ, o Gospode, koja liječi sve.</p><p class="stih1"> <span class="brojRetka" id="13">13</span>Ti imaš vlast nad životom i smrću,</p><p class="stih2">ti dovodiš do vrata podzemlja i opet izvodiš.</p><p class="stih1"> <span class="brojRetka" id="14">14</span>Čovjek može svojom zloćom ubiti,</p><p class="stih2">ali kad duh izađe, ne može ga vratiti</p><p class="stih2">niti izbaviti dušu oduzetu.</p><h4>Egipat i Izrael: čudesa u prirodi</h4><p class="stih1"> <span class="brojRetka" id="15">15</span>Ruci se tvojoj ne može uteći.</p><p class="stih1"> <span class="brojRetka" id="16">16</span>Mišica je tvoja silna kaznila bezbožnike</p><p class="stih2">koji te ne htjedoše priznati;</p><p class="stih1">gonio ih nečuven dažd i tuča, </p><p class="stih2">i pljusak neumoljiv,</p><p class="stih2">i oganj ih proždirao.</p><p class="stih1"> <span class="brojRetka" id="17">17</span>A najčudnije: u vodi koja gasi sve</p><p class="stih2">rasla je ognju sve žešća moć,</p><p class="stih2">jer se svemir borio za pravednike.</p><p class="stih1"> <span class="brojRetka" id="18">18</span>Čas bi se plamen ublažio</p><p class="stih2">da ne spali životinje poslane na bezbožnike,</p><p class="stih2">nego da ovi vide i spoznaju kako ih goni sud Božji;</p><p class="stih1"> <span class="brojRetka" id="19">19</span>čas bi opet buknuo u samoj vodi</p><p class="stih2">od ognja snažnije</p><p class="stih2">da uništi plodove zemlje opake.</p><p class="stih1"> <span class="brojRetka" id="20">20</span>A narod si svoj hranio</p><p class="stih2">hranom anđeoskom,</p><p class="stih2">slao mu s neba gotov kruh</p><p class="stih2">koji je imao u sebi svaku slast</p><p class="stih2">i ugađao svakom ukusu.</p><p class="stih1"> <span class="brojRetka" id="21">21</span>Pokazao si svojim darom slatku nježnost prema djeci,</p><p class="stih2">jer je dar ugađao svakom teku</p><p class="stih2">i mijenjao se u što je tko htio.</p><p class="stih1"> <span class="brojRetka" id="22">22</span>Snijeg i led odolijevahu ognju ne topeći se,</p><p class="stih2">da bi se znalo kako je neprijateljske plodove uništio</p><p class="stih2">oganj koji je plamtio u tuči i bljeskao u daždu,</p><p class="stih1"> <span class="brojRetka" id="23">23</span>dok je opet oganj zaboravio snagu svoju</p><p class="stih2">da bi se nahranili pravednici.</p><p class="stih1"> <span class="brojRetka" id="24">24</span>Jer sve stvorenje služi tebi, svojem Stvoritelju,</p><p class="stih2">napinje snagu svoju za kaznu opakima,</p><p class="stih2">a popušta za dobro onima koji se u te uzdaju:</p><p class="stih1"> <span class="brojRetka" id="25">25</span>zato se i tada u sve preobražavalo</p><p class="stih2">da posluži tvojoj darežljivosti svehraniteljskoj,</p><p class="stih2">prema želji potrebitih,</p><p class="stih1"> <span class="brojRetka" id="26">26</span>da bi sinovi tvoji, koje ljubiš, Gospode,</p><p class="stih2">naučili kako čovjeka ne hrane različiti plodovi,</p><p class="stih1">nego riječ tvoja uzdržava</p><p class="stih2">sve koji u te vjeruju;</p><p class="stih1"> <span class="brojRetka" id="27">27</span>jer ono što nije mogao oganj uništiti</p><p class="stih2">rastopilo se pod toplinom jedne zrake sunčane,</p><p class="stih1"> <span class="brojRetka" id="28">28</span>da bi se znalo kako treba sunce preteći</p><p class="stih2">i tebi zahvaliti,</p><p class="stih2">prije svjetla zorina preda te stupiti.</p><p class="stih1"> <span class="brojRetka" id="29">29</span>Jer se nada nezahvalnika rastapa kao zimski mraz</p><p class="stih2">i razlijeva se kao voda nekorisna.</p>