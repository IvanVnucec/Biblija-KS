<h4>Štovanje zvijezda i prirodnih sila</h4><p class="pocetakParagrafa"> <span class="brojRetka" id="1">1</span>Po naravi su glupi svi ljudi</p><p class="stih2">koji ne upoznaše Boga,</p><p class="stih2">oni koji iz vidljivih ljepotâ ne mogu spoznati onoga koji jest –</p><p class="stih2">nisu kadri prepoznati umjetnika po djelima njegovim;</p><p class="stih1"> <span class="brojRetka" id="2">2</span>nego smatraju bogovima koji svijetom vladaju</p><p class="stih2">oganj ili vjetar ili hitri zrak,</p><p class="stih2">zvjezdan krug ili silnu vodu ili svjetlila nebeska.</p><p class="stih1"> <span class="brojRetka" id="3">3</span>Jer ako su ih, opčinjeni njihovom ljepotom,</p><p class="stih2">uzeli smatrati bogovima,</p><p class="stih1">morali su spoznati</p><p class="stih2">koliko ih tek nadmašuje njihov gospodar</p><p class="stih2">jer ih je stvorio sam Tvorac ljepote.</p><p class="stih1"> <span class="brojRetka" id="4">4</span>Ako ih je i zadivila njihova sila i snaga,</p><p class="stih2">morali su iz toga zaključiti</p><p class="stih2">koliko je tek silniji njihov stvoritelj.</p><p class="stih1"> <span class="brojRetka" id="5">5</span>Jer prema veličini i ljepoti stvorova</p><p class="stih2">možemo, po sličnosti, razmišljati o njihovu Tvorcu.</p><p class="stih1"> <span class="brojRetka" id="6">6</span>Ali ovi ipak zaslužuju malen prijekor,</p><p class="stih2">jer možda samo lutaju tražeći Boga i želeći ga naći;</p><p class="stih1"> <span class="brojRetka" id="7">7</span>živeći među djelima njegovim,</p><p class="stih2">nastoje ih shvatiti,</p><p class="stih1">a zavodi ih samo naličje stvari</p><p class="stih2">jer vide toliko ljepote.</p><p class="stih1"> <span class="brojRetka" id="8">8</span>Pa ipak, oprostiti im ne treba:</p><p class="stih1"> <span class="brojRetka" id="9">9</span>jer ako su bili kadri steći toliko spoznaje</p><p class="stih2">da mogu svemir istraživati,</p><p class="stih2">koliko su lakše mogli otkriti Gospodara svega toga!</p><h4>Krivoboštvo</h4><p class="stih1"> <span class="brojRetka" id="10">10</span>Ali nesretnici su oni – i u mrtve se predmete ufaju –</p><p class="stih2">koji bogovima nazivaju djela ruku čovječjih:</p><p class="stih1">zlato i srebro, umjetno obrađeno,</p><p class="stih2">životinjske likove, bezvrijedni kamen</p><p class="stih2">isklesan drevnom rukom.</p><p class="stih1"> <span class="brojRetka" id="11">11</span>Posiječe drvodjelja prikladno drvo,</p><p class="stih2">brižljivo mu oguli koru i s divnim umijećem</p><p class="stih2">načini predmet koristan za svagdašnju upotrebu.</p><p class="stih1"> <span class="brojRetka" id="12">12</span>A triješće što preostane</p><p class="stih2">upotrijebi da spremi jelo kojim se siti.</p><p class="stih1"> <span class="brojRetka" id="13">13</span>Ostane mu komad koji nije ni za što,</p><p class="stih2">drvo krivo i kvrgavo:</p><p class="stih2">uzme ga i u dokolici marljivo izrezuje,</p><p class="stih1">oblikuje ga umijećem nehotičnim,</p><p class="stih2">dade mu lik čovječji;</p><p class="stih1"> <span class="brojRetka" id="14">14</span>ili izdjelja od njega kakvu bezvrijednu životinju,</p><p class="stih2">crljenkom je oboji, crvenilom naliči,</p><p class="stih2">premaže joj svaku pjegu.</p><p class="stih1"> <span class="brojRetka" id="15">15</span>Konačno joj načini prikladnu kućicu,</p><p class="stih2">metne na zid i prikuje željeznim čavlom.</p><p class="stih1"> <span class="brojRetka" id="16">16</span>Pobrine se tako za nju da ne padne,</p><p class="stih2">dobro znajući kako sebi sama pomoći ne može:</p><p class="stih2">jer je lik kojem treba tuđe pomoći.</p><p class="stih1"> <span class="brojRetka" id="17">17</span>I poslije svega toga on se ne stidi</p><p class="stih2">tu neživu stvar nagovarati </p><p class="stih1">i njoj se moliti za imetak, za ženidbu i djecu,</p><p class="stih2">i za zdravlje svoje zaziva nemoć,</p><p class="stih1"> <span class="brojRetka" id="18">18</span>za život preklinje smrt,</p><p class="stih2">i utječe se za pomoć samoj nemoći,</p><p class="stih1">za putovanje onomu</p><p class="stih2">koji ne može ni nogom maknuti;</p><p class="stih1"> <span class="brojRetka" id="19">19</span>i za svoje dobitke i pothvate,</p><p class="stih2">za uspjeh u svojem poslu,</p><p class="stih1">on traži snage u onoga</p><p class="stih2">komu su ruke najnemoćnije.</p><p class="noviRedak"> </p>