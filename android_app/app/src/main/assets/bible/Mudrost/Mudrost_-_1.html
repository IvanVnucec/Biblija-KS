<h2>I. MUDROST I KOB ČOVJEKOVA</h2><h4>Tražiti Boga, a kloniti se grijeha</h4><p class="pocetakParagrafa"> <span class="brojRetka" id="1">1</span>Ljubite pravednost, vi suci zemaljski,</p><p class="stih2">pravednim mislima mislite o Gospodinu</p><p class="stih2">i tražite ga u jednostavnosti srca.</p><p class="stih1"> <span class="brojRetka" id="2">2</span>Jer njega nalaze koji ga ne iskušavaju</p><p class="stih2">i otkriva se onima koji mu ne uskraćuju svoju vjeru.</p><p class="stih1"> <span class="brojRetka" id="3">3</span>A podmukle misli otuđuju od Boga</p><p class="stih2">i iskušavana Svemoć posramljuje bezumnike.</p><p class="stih1"> <span class="brojRetka" id="4">4</span>Jer mudrost ne ulazi u dušu opaku</p><p class="stih2">i ne nastanjuje se u tijelu grijehu podložnu.</p><p class="stih1"> <span class="brojRetka" id="5">5</span>Jer sveti duh pouke bježi od prijevare</p><p class="stih2">i uklanja se od misli bezumnih</p><p class="stih2">i uzmiče kad se nepravda pojavi.</p><p class="noviRedak"> </p><p class="stih1"> <span class="brojRetka" id="6">6</span>Jer mudrost je duh čovjekoljubiv,</p><p class="stih2">ali hulniku neće oprostiti njegovih riječi,</p><p class="stih1">jer Bog proniče bubrege njegove,</p><p class="stih2">istinski mu srce nadzire</p><p class="stih2">i sluša njegove riječi.</p><p class="stih1"> <span class="brojRetka" id="7">7</span>Doista duh Gospodnji ispunja svemir,</p><p class="stih2">i on, koji drži sve, zna i sve što se govori.</p><p class="stih1"> <span class="brojRetka" id="8">8</span>Zato ne ostaje skriven tko nepravedno govori</p><p class="stih2">niti će ga mimoići osvetnička pravda.</p><p class="stih1"> <span class="brojRetka" id="9">9</span>Jer se namisli bezbožnikove točno ispituju</p><p class="stih2">i glas riječi njegovih ide sve do Gospoda</p><p class="stih2">da se kazne bezakonja njegova.</p><p class="stih1"> <span class="brojRetka" id="10">10</span>Jer postoji uho ljubomorno koje čuje sve</p><p class="stih2">i ne izmiče mu ni glasak najtišeg gunđanja.</p><p class="stih1"> <span class="brojRetka" id="11">11</span>Čuvajte se isprazna gunđanja</p><p class="stih2">i čuvajte jezik od opakih riječi,</p><p class="stih1">jer i najtajnija riječ nije bez učinka, a lažljiva usta ubijaju dušu.</p><p class="noviRedak"> </p><p class="stih1"> <span class="brojRetka" id="12">12</span>Ne trčite za smrću stranputicama života svojeg</p><p class="stih2">i ne navlačite na se propast djelima ruku svojih.</p><p class="stih1"> <span class="brojRetka" id="13">13</span>Jer Bog nije stvorio smrt</p><p class="stih2">niti se raduje propasti živih.</p><p class="stih1"> <span class="brojRetka" id="14">14</span>Već je sve stvorio da sve opstane,</p><p class="stih2">i spasonosni su stvorovi svijeta,</p><p class="stih2">i u njima nema smrtonosna otrova.</p><p class="stih1">I podzemlje ne vlada zemljom,</p><p class="stih1"> <span class="brojRetka" id="15">15</span>jer pravednost je besmrtna.</p><h4>Život u očima bezbožnikâ</h4><p class="stih1"> <span class="brojRetka" id="16">16</span>Ali bezbožnici dozivaju smrt i rukama i riječju</p><p class="stih2">i za njom ginu smatrajući je prijateljem</p><p class="stih2">i s njome ugovor sklapaju,</p><p class="stih2">dostojni da joj pripadaju.</p><p class="noviRedak"> </p>