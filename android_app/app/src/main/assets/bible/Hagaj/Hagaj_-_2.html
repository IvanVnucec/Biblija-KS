<h4>Slava Hrama</h4><p class="pocetakParagrafa"> <span class="brojRetka" id="1">1</span>Druge godine kralja Darija, sedmoga mjeseca, dvadeset i prvoga dana u mjesecu, dođe riječ Jahvina preko proroka Hagaja:  <span class="brojRetka" id="2">2</span>»Reci ovako Zerubabelu, sinu Šealtielovu, namjesniku judejskom, i Jošui, sinu Josadakovu, velikom svećeniku, i ostalom narodu:</p><p class="stih1"> <span class="brojRetka" id="3">3</span>‘Ima li još koga među vama</p><p class="stih2">koji vidje ovaj dom</p><p class="stih2">u njegovoj staroj slavi?</p><p class="stih1">A kakva ga sada vi vidite?</p><p class="stih2">Prema onome, nije li to k’o ništa u vašim očima?</p><p class="stih1"> <span class="brojRetka" id="4">4</span>Budi, dakle, junak, Zerubabele’ – riječ je Jahvina –</p><p class="stih1">‘budi junak, Jošua, sine Josadakov, veliki svećeniče!</p><p class="stih1">Budi junak, narode sve zemlje’ – riječ je Jahvina.</p><p class="stih1">‘Na posao! Jer ja sam s vama!’ –</p><p class="stih2">riječ je Jahve nad vojskama!</p><p class="stih1"> <span class="brojRetka" id="5">5</span>‘Po obećanju što ga vama dadoh</p><p class="stih2">kad izađoste iz Egipta,</p><p class="stih1">duh moj posred vas ostaje.</p><p class="stih2">Ne bojte se!’</p><p class="stih1"> <span class="brojRetka" id="6">6</span>Jer ovako govori Jahve nad vojskama:</p><p class="stih1">‘Zamalo, i ja ću potresti</p><p class="stih2">nebesa i zemlju,</p><p class="stih2">i more i kopno.</p><p class="stih1"> <span class="brojRetka" id="7">7</span>Potrest ću sve narode</p><p class="stih2">da dođe blago svih naroda,</p><p class="stih1">i slavom ću napunit’ ovaj dom’ –</p><p class="stih2">kaže Jahve nad vojskama.</p><p class="stih1"> <span class="brojRetka" id="8">8</span>‘Moje je zlato, moje je srebro’ –</p><p class="stih2">riječ je Jahve nad vojskama.</p><p class="stih1"> <span class="brojRetka" id="9">9</span>‘Slava ovoga drugog Doma</p><p class="stih2">bit će veća nego prvoga’ –</p><p class="stih2">riječ je Jahve nad vojskama.</p><p class="stih1">‘I na ovom ću mjestu dati mir’ –</p><p class="stih2">riječ je Jahve nad vojskama.«</p><p class="noviRedak"> <h4>Savjetovanje sa svećenicima</h4><p class="pocetakParagrafa"> <span class="brojRetka" id="10">10</span>Dvadeset i četvrtoga dana devetoga mjeseca, druge godine kralja Darija, dođe riječ Jahvina preko proroka Hagaja:  <span class="brojRetka" id="11">11</span>Ovako govori Jahve nad vojskama. »Pitaj svećenike što kaže Zakon i reci:  <span class="brojRetka" id="12">12</span>‘Kad bi tko u skutu svoje haljine nosio posvećeno meso, ili bi se skutom dotakao kruha, jela, vina, ulja ili kakve god hrane, bi li to postalo sveto?’« Svećenici odgovoriše: »Ne!«  <span class="brojRetka" id="13">13</span>Hagaj dalje upita: »Kad bi netko koji se onečistio dodirnuvši mrtvaca dotakao nešto od onoga, bi li to postalo nečisto?« Svećenici odgovoriše: »Bilo bi nečisto.«  <span class="brojRetka" id="14">14</span>Onda Hagaj ovako reče:</p><p class="stih1">»Takav je i ovaj puk,</p><p class="stih2">takav je ovaj narod preda mnom« – riječ je Jahvina –</p><p class="stih1">»takvo je svako djelo ruku njihovih,</p><p class="stih2">i sve što ovdje prinose: sve je nečisto!«</p><h4>Obećanje žetve</h4><p class="stih1"> <span class="brojRetka" id="15">15</span>»A sada, promislite u srcu,</p><p class="stih2">od današnjega dana unapredak:</p><p class="stih1">Prije negoli se poče stavljati</p><p class="stih2">kamen na kamen u Jahvinu svetištu,</p><p class="stih2"> <span class="brojRetka" id="16">16</span>kakvi ono bijaste?</p><p class="stih1">Dolažaste hrpi od dvadeset mjerica,</p><p class="stih2">a bješe ih samo deset!</p><p class="stih1">Dolažaste kaci da zahvatite pedeset mjerica,</p><p class="stih2">a bješe ih samo dvadeset!</p><p class="stih1"> <span class="brojRetka" id="17">17</span>Udarao sam snijeću,</p><p class="stih2">medljikom i gradom</p><p class="stih1">svako djelo vaših ruku, ali nikoga nema k meni« –</p><p class="stih2">riječ je Jahvina.</p><p class="stih1"> <span class="brojRetka" id="18">18</span>»Stoga dobro pripazite od današnjeg dana unapredak –</p><p class="stih2">od dvadeset i četvrtoga dana devetoga mjeseca,</p><p class="stih2">kad se stao graditi hram Jahvin,</p><p class="stih1">pripazite dobro</p><p class="stih1"> <span class="brojRetka" id="19">19</span>ima li još žita u žitnici?</p><p class="stih2">Ni vinova loza ni smokva,</p><p class="stih1">ni mogranj ni maslina nisu rađali!</p><p class="stih2">Al’ od ovog dana ja ću blagosloviti.«</p><p class="noviRedak"> <h4>Obećanje Zerubabelu</h4><p class="pocetakParagrafa"> <span class="brojRetka" id="20">20</span>Dvadeset i četvrtoga dana istoga mjeseca dođe riječ Jahvina Hagaju drugi put:  <span class="brojRetka" id="21">21</span>»Reci ovako Zerubabelu, namjesniku judejskom:</p><p class="stih1">‘Ja ću potresti nebesa i zemlju!</p><p class="stih1"> <span class="brojRetka" id="22">22</span>Oborit ću prijestolja kraljevstvima</p><p class="stih2">i uništit ću moć kraljevima naroda.</p><p class="stih1">Prevrnut ću bojna kola i one na njima,</p><p class="stih2">konji i konjanici njihovi bit će oboreni,</p><p class="stih2">past će od mača brata svojega.’«</p><p class="noviRedak"> </p><p class="stih1"> <span class="brojRetka" id="23">23</span>»Toga dana« – riječ je Jahve nad vojskama –</p><p class="stih2">»uzet ću te, Zerubabele, sine Šealtielov,</p><p class="stih2">slugo moja« – riječ je Jahvina –</p><p class="stih1">»i stavit ću te kao pečatnjak,</p><p class="stih2">jer tebe izabrah« – riječ je Jahve nad vojskama.</p></p></p>