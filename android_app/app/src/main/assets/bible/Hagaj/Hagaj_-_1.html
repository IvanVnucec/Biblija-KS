<h4>Obnova Hrama</h4><p class="pocetakParagrafa"> <span class="brojRetka" id="1">1</span>Druge godine kralja Darija, šestoga mjeseca, prvoga dana u mjesecu, dođe riječ Jahvina preko proroka Hagaja Zerubabelu, sinu Šealtielovu, namjesniku judejskom, i Jošui, sinu Josadakovu, velikom svećeniku:  <span class="brojRetka" id="2">2</span>»Ovako govori Jahve nad vojskama. Narod ovaj govori: ‘Nije još došlo vrijeme da se opet sazda dom Jahvin!’  <span class="brojRetka" id="3">3</span>Zato je došla riječ Jahvina preko proroka Hagaja:  <span class="brojRetka" id="4">4</span>A vama je vrijeme da stanujete u pokrivenim kućama, dok je ovaj Dom razvaljen.  <span class="brojRetka" id="5">5</span>I zato, ovako sada govori Jahve nad vojskama:</p><p class="stih1">‘Razmotrite svoje putove!</p><p class="stih1"> <span class="brojRetka" id="6">6</span>Sijete mnogo, malo dovozite;</p><p class="stih2">jedete, a niste siti;</p><p class="stih1">pijete, a napojit’ se ne možete;</p><p class="stih2">odijevate se, a nije vam toplo.</p><p class="stih1">Poslenik zarađuje plaću,</p><p class="stih2">a stavlja je u prodrt tobolac!’«</p><p class="stih1"> <span class="brojRetka" id="7">7</span>Ovako govori Jahve nad vojskama:</p><p class="stih1">»Razmotrite svoje putove!</p><p class="stih1"> <span class="brojRetka" id="8">8</span>Idite na goru, dovezite drva</p><p class="stih2">i podignite opet Dom;</p><p class="stih1">bit će mi to milo i proslavit ću se« –</p><p class="stih2">govori Jahve.</p><p class="stih1"> <span class="brojRetka" id="9">9</span>»Nadaste se obilju, a gle, malo je;</p><p class="stih2">što dovezete kući, ja otpuhnem.</p><p class="stih1">A zašto?« – riječ je Jahve nad vojskama.</p><p class="stih1">»Zato što je dom moj razvaljen,</p><p class="stih2">dok se svaki od vas brine za dom svoj.</p><p class="stih1"> <span class="brojRetka" id="10">10</span>Stog je nebo uskratilo rosu,</p><p class="stih2">a zemlja uskratila usjeve.</p><p class="stih1"> <span class="brojRetka" id="11">11</span>Ja dozvah sušu</p><p class="stih2">na zemlju i gore, na žito i vino,</p><p class="stih2">na ulje i na sve što zemlja rađa,</p><p class="stih1">na ljude i stoku</p><p class="stih2">i na svaki trudno stečen plod.«</p><p class="pocetakParagrafa"> <span class="brojRetka" id="12">12</span>A Zerubabel, sin Šealtielov, i Jošua, sin Josadakov, veliki svećenik, i sav ostali narod poslušaše glas Jahve, Boga svojega, i riječi proroka Hagaja u onome radi čega ga Jahve njima posla: i narod se poboja Jahve.</p><p class="pocetakParagrafa"> <span class="brojRetka" id="13">13</span>Tada Hagaj, glasnik Jahvin, po Jahvinu nalogu ovako reče narodu: »Ja sam s vama« – riječ je Jahvina.  <span class="brojRetka" id="14">14</span>Jahve probudi duh Zerubabelu, sinu Šealtielovu, namjesniku judejskom, i duh Jošui, sinu Josadakovu, velikom svećeniku, i duh svemu ostalom narodu te oni dođoše i prionuše na posao u domu Jahve nad vojskama, Boga svojega.  <span class="brojRetka" id="15">15</span>Bijaše to dvadeset i četvrtoga dana šestog mjeseca.</p>