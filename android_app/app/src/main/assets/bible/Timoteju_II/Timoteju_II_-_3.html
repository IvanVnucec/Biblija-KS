<h4>Opasnosti budućih vremena</h4><p class="pocetakParagrafa"> <span class="brojRetka" id="1">1</span>A ovo znaj: u posljednjim danima nastat će teška vremena.  <span class="brojRetka" id="2">2</span>Ljudi će doista biti sebeljupci, srebroljupci, preuzetnici, oholice, hulitelji, roditeljima neposlušni, nezahvalnici, bezbožnici,  <span class="brojRetka" id="3">3</span>bešćutnici, nepomirljivci, klevetnici, neobuzdanici, goropadnici, neljubitelji dobra,  <span class="brojRetka" id="4">4</span>izdajice, brzopletnici, naduti, ljubitelji užitka više nego ljubitelji Boga.  <span class="brojRetka" id="5">5</span>Imaju obličje pobožnosti, ali snage su se njezine odrekli. I njih se kloni!</p><p class="pocetakParagrafa"> <span class="brojRetka" id="6">6</span>Od njih su doista oni što se uvlače u kuće i zarobljuju ženice, natovarene grijesima, vodane najrazličitijim strastima:  <span class="brojRetka" id="7">7</span>one uvijek uče, a nikako ne mogu doći do spoznaje istine.  <span class="brojRetka" id="8">8</span>Kao što se Janes i Jambres suprotstaviše Mojsiju, tako se i ovi, ljudi pokvarena uma, u vjeri neprokušani, suprotstavljaju istini.  <span class="brojRetka" id="9">9</span>Ali neće više napredovati jer bezumlje će ovih postati očito, kako se to i onima dogodilo.</p><p class="pocetakParagrafa"> <span class="brojRetka" id="10">10</span>A ti si pošao za mnom u poučavanju, u ponašanju, u naumu, u vjeri, u strpljivosti, u ljubavi, u postojanosti;  <span class="brojRetka" id="11">11</span>u progonstvima, u patnjama koje su me zadesile u Antiohiji, u Ikoniju, u Listri. Kakva li sam progonstva podnio! I iz svih me izbavio Gospodin!  <span class="brojRetka" id="12">12</span>A i svi koji hoće živjeti pobožno u Kristu Isusu, bit će progonjeni.  <span class="brojRetka" id="13">13</span>Zli pak ljudi i vračari napredovat će sve više u zlu – kao zavodnici i zavedeni.</p><p class="pocetakParagrafa"> <span class="brojRetka" id="14">14</span>Ti, naprotiv, ostani u onome u čemu si poučen i čemu si vjeru dao, svjestan od koga si sve poučen  <span class="brojRetka" id="15">15</span>i da od malena poznaješ Sveta pisma koja su vrsna učiniti te mudrim tebi na spasenje po vjeri, vjeri u Kristu Isusu.</p><p class="pocetakParagrafa"> <span class="brojRetka" id="16">16</span>Sve Pismo, bogoduho, korisno je za poučavanje, uvjeravanje, popravljanje, odgajanje u pravednosti,  <span class="brojRetka" id="17">17</span>da čovjek Božji bude vrstan, za svako dobro djelo podoban.</p>