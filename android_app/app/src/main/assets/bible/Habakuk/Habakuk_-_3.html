<h2>III. VAPAJ JahvI ZA POMOĆ</h2><p class="pocetakParagrafa"> <span class="brojRetka" id="1">1</span>Molitva. Od proroka Habakuka.</p><p class="stih2">Na način tužbalice.</p><p class="stih1"> <span class="brojRetka" id="2">2</span>Jahve, čuo sam za slavu tvoju,</p><p class="stih2">Jahve, tvoje mi djelo ulijeva jezu!</p><p class="stih1">Ponovi ga u naše vrijeme!</p><p class="stih2">Otkrij ga u naše vrijeme!</p><p class="stih2">U gnjevu se svojem smilovanja sjeti!</p><p class="stih1"> <span class="brojRetka" id="3">3</span>Bog stiže iz Temana,</p><p class="stih2">a Svetac s planine Parana!</p><p class="stih1">Veličanstvo njegovo zastire nebesa,</p><p class="stih2">zemlja mu je puna slave.</p><p class="stih1"> <span class="brojRetka" id="4">4</span>Sjaj mu je k’o svjetlost,</p><p class="stih2">zrake sijevaju iz njegovih ruku,</p><p class="stih2">ondje mu se krije sila.</p><p class="stih1"> <span class="brojRetka" id="5">5</span>Kuga pred njim ide,</p><p class="stih2">groznica ga sustopice prati.</p><p class="stih1"> <span class="brojRetka" id="6">6</span>On stane, i zemlja se trese,</p><p class="stih2">on pogleda, i dršću narodi.</p><p class="stih1">Tad se raspadoše vječne planine,</p><p class="stih2">bregovi stari propadoše,</p><p class="stih2">njegove su staze od vječnosti.</p><p class="stih1"> <span class="brojRetka" id="7">7</span>Prestrašene vidjeh kušanske šatore,</p><p class="stih2">čadore što dršću u zemlji midjanskoj.</p><p class="noviRedak"> </p><p class="stih1"> <span class="brojRetka" id="8">8</span>Jahve, planu li tvoj gnjev na rijeke</p><p class="stih2">ili jarost tvoja na more</p><p class="stih1">te jezdiš na svojim konjima,</p><p class="stih2">na pobjedničkim bojnim kolima?</p><p class="stih1"> <span class="brojRetka" id="9">9</span>Otkrivaš svoj lûk</p><p class="stih2">i otrovnim ga strijelama sitiš.</p><p class="stih1">Bujicama rasijecaš tlo,</p><p class="stih2"> <span class="brojRetka" id="10">10</span>planine dršću kad te vide,</p><p class="stih1">navaljuje oblaka prolom,</p><p class="stih2">bezdan diže svoj glas.</p><p class="stih1"> <span class="brojRetka" id="11">11</span>Sunce uvis diže ruke,</p><p class="stih2">mjesec u obitavalištu svojem popostaje,</p><p class="stih1">pred blijeskom tvojih strijela,</p><p class="stih2">pred blistavim sjajem koplja tvoga.</p><p class="stih1"> <span class="brojRetka" id="12">12</span>Jarosno po zemlji koračaš,</p><p class="stih2">srdito gaziš narode.</p><p class="stih1"> <span class="brojRetka" id="13">13</span>Iziđe da spasiš narod svoj,</p><p class="stih2">da spasiš svog pomazanika;</p><p class="stih1">sori vrh kuće bezbožnikove,</p><p class="stih2">ogoli joj temelje do stijene.</p><p class="stih1"> <span class="brojRetka" id="14">14</span>Kopljima si izbo vođu ratnika njegovih,</p><p class="stih2">koji navališe da nas s radošću satru,</p><p class="stih2">kao da će potajice proždrijet’ ubogoga.</p><p class="stih1"> <span class="brojRetka" id="15">15</span>Gaziš po moru s konjima svojim,</p><p class="stih2">po pučini silnih voda!</p><p class="noviRedak"> </p><p class="stih1"> <span class="brojRetka" id="16">16</span>Čuo sam! Sva se moja utroba trese,</p><p class="stih2">podrhtavaju mi usne na taj zvuk,</p><p class="stih1">trulež prodire u kosti moje,</p><p class="stih2">noge klecaju poda mnom.</p><p class="stih1">Počinut ću kada dan tjeskobni</p><p class="stih2">svane narodu što nas sad napada.</p><p class="noviRedak"> </p><p class="stih1"> <span class="brojRetka" id="17">17</span>Jer smokvino drvo neće više cvasti</p><p class="stih2">niti će na lozi biti ploda,</p><p class="stih1">maslina će uskratiti rod,</p><p class="stih2">polja neće donijeti hrane,</p><p class="stih1">ovaca će nestati iz tora,</p><p class="stih2">u oborima neće biti ni gòveda.</p><p class="stih1"> <span class="brojRetka" id="18">18</span>Ali ja ću se radovati u Jahvi </p><p class="stih2">i kliktat ću u Bogu, svojem Spasitelju.</p><p class="stih1"> <span class="brojRetka" id="19">19</span>Jahve, moj Gospod, moja je snaga,</p><p class="stih2">on mi daje noge poput košutinih</p><p class="stih2">i vodi me na visine.</p><p class="noviRedak"> </p><p class="stih1">Zborovođi. Na žičanim glazbalima.</p>