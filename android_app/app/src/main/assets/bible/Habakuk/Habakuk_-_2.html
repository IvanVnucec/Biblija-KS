<h4>Drugo proroštvo:Pravednik će živjeti od vjere</h4><p class="pocetakParagrafa"> <span class="brojRetka" id="1">1</span>Stat ću na stražu svoju,</p><p class="stih2">postavit se na bedem,</p><p class="stih1">paziti što će mi reći,</p><p class="stih2">kako odgovorit’ na moje tužbe.</p><p class="stih1"> <span class="brojRetka" id="2">2</span>Tada Jahve odgovori i reče:</p><p class="stih1">»Zapiši viđenje,</p><p class="stih2">ureži ga na pločice,</p><p class="stih2">da ga čitač lako čita.</p><p class="stih1"> <span class="brojRetka" id="3">3</span>Jer ovo je viđenje samo za svoje vrijeme:</p><p class="stih2">ispunjenju teži, ne vara;</p><p class="stih1">ako stiže polako, čekaj,</p><p class="stih2">jer odista će doći i neće zakasniti!</p><p class="stih1"> <span class="brojRetka" id="4">4</span>Gle: propada onaj čija duša nije pravedna,</p><p class="stih2">a pravednik živi od svoje vjere.«</p><h2>II. PROKLETSTVA PROTIV TLAČITELJA</h2><h4>Proslov</h4><p class="stih1"> <span class="brojRetka" id="5">5</span>Bogatstvo je odista podmuklo!</p><p class="stih2">Ohol je i ne može počinuti</p><p class="stih1">tko ždrijelo razvaljuje k’o podzemlje,</p><p class="stih2">tko je kao smrt nezasitan,</p><p class="stih1">tko sabire za se sve narode,</p><p class="stih2">tko kupī za se sva plemena!</p><p class="stih1"> <span class="brojRetka" id="6">6</span>Zar mu se neće svi podrugivati,</p><p class="stih2">rugalicu i zagonetku spjevat’ protiv njega?</p><p class="stih1">Reći će:</p><h4>Peterostruki jao</h4><p class="stih1">»Jao onom tko množi što nije njegovo</p><p class="stih2">(a dokle će?)</p><p class="stih2">i opterećuje se zalogama!</p><p class="stih1"> <span class="brojRetka" id="7">7</span>Neće li naglo ustat’ vjerovnici tvoji,</p><p class="stih2">neće li se probuditi ljuti tvoji tlačitelji?</p><p class="stih2">Tada ćeš im plijen biti!«</p><p class="stih1"> <span class="brojRetka" id="8">8</span>Jer si opljačkao mnoge narode,</p><p class="stih2">sav ostatak naroda opljačkat će tebe,</p><p class="stih1">jer si prolio krv ljudsku,</p><p class="stih2">poharao zemlju,</p><p class="stih2">grad i sve mu žitelje.</p><p class="noviRedak"> </p><p class="stih1"> <span class="brojRetka" id="9">9</span>Jao onom tko otimačinu zgrće</p><p class="stih2">nepravednu kući svojoj,</p><p class="stih1">da visoko svije gnijezdo svoje</p><p class="stih2">i otkloni ruku zla!</p><p class="stih1"> <span class="brojRetka" id="10">10</span>Nanese sramotu kući svojoj:</p><p class="stih2">zatirući mnoga plemena,</p><p class="stih2">griješiš protiv sebe.</p><p class="stih1"> <span class="brojRetka" id="11">11</span>Jer iz samih zidova kamen kriči,</p><p class="stih2">a krovna mu greda odgovara.</p><p class="noviRedak"> </p><p class="stih1"> <span class="brojRetka" id="12">12</span>Jao onom tko grad diže krvlju</p><p class="stih2">i tvrđavu zasnuje na nepravdi!</p><p class="stih1"> <span class="brojRetka" id="13">13</span>Nije li to, gle, od Jahve nad vojskama</p><p class="stih2">da se narodi za oganj trude,</p><p class="stih2">puci nizašto muče?</p><p class="stih1"> <span class="brojRetka" id="14">14</span>Jer će se zemlja napuniti znanja o slavi Jahvinoj</p><p class="stih2">kao što vode prekrivaju more.</p><p class="stih1"> <span class="brojRetka" id="15">15</span>Jao onom tko bližnjeg navodi na piće,</p><p class="stih2">ulijeva otrov dok on pije</p><p class="stih2">da bi promatrao njegovu nagost!</p><p class="stih1"> <span class="brojRetka" id="16">16</span>Ti si pijan od sramote, ne od slave!</p><p class="stih2">Pij samo i pokazuj kapicu.</p><p class="stih1">Dolazi ti pehar iz desnice Jahvine</p><p class="stih2">i sramota na slavu tvoju!</p><p class="stih1"> <span class="brojRetka" id="17">17</span>Nasilje nad Libanonom tebe će prestraviti,</p><p class="stih2">pokolj zvijeri,</p><p class="stih1">jer si ljudsku krv prolio,</p><p class="stih2">poharao zemlju,</p><p class="stih2">grad i njegove žitelje.</p><p class="noviRedak"> </p><p class="stih1"> <span class="brojRetka" id="19">19</span>Jao onom tko komadu drva kaže: »Probudi se!«</p><p class="stih2">Kamenu nijemom: »Preni se!«</p><p class="stih2">On da prorokuje?</p><p class="stih1">Optočen može biti i zlatom i srebrom,</p><p class="stih2">ali nikakva daha životnog nema u njemu.</p><p class="stih1"> <span class="brojRetka" id="18">18</span>Čemu koristi tesan lik da ga umjetnik teše?</p><p class="stih2">Čemu lijevan lik, lažno proroštvo,</p><p class="stih1">da se tvorac njegov u nj pouzdaje</p><p class="stih2">oblikujuć’ nijeme kipove?</p><p class="noviRedak"> </p><p class="stih1"> <span class="brojRetka" id="20">20</span>Ali je Jahve u svojem svetom hramu:</p><p class="stih2">nek’ zemlja sva zašuti pred njime!</p>