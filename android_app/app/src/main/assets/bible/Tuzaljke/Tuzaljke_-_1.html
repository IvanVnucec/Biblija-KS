<h3>PRVA TUŽALJKA</h3><p class="stih1"> <span class="brojRetka" id="1">1</span>Kako osamljena sjedi </p><p class="stih2">prijestolnica, nekoć naroda puna;</p><p class="stih2">nekoć velika među narodima.</p><p class="stih1">Vladarica nad pokrajinama, </p><p class="stih2">na tlaku sad ide.</p><p class="noviRedak"> </p><p class="noviRedak"> </p><p class="stih1"> <span class="brojRetka" id="2">2</span>Noći provodi gorko plačući, </p><p class="stih2">suzama pokriva obraze.</p><p class="stih1">Nikog nema da je utješi,</p><p class="stih2">od svih koji su je ljubili.</p><p class="stih1">Svi je prijatelji iznevjeriše </p><p class="stih2">i postaše joj neprijatelji.</p><p class="noviRedak"> </p><p class="noviRedak"> </p><p class="stih1"> <span class="brojRetka" id="3">3</span>Izagnan je Juda, u nevolji je </p><p class="stih2">i u progonstvu teškom.</p><p class="stih1">Sad živi među poganima, </p><p class="stih2">ne nalazi počinka.</p><p class="stih1">Svi ga gonitelji sustižu </p><p class="stih2">u tjesnacima.</p><p class="noviRedak"> </p><p class="noviRedak"> </p><p class="stih1"> <span class="brojRetka" id="4">4</span>Putovi sionski tuguju </p><p class="stih2">jer nitko ne dolazi na svetkovine.</p><p class="stih1">Sva su vrata razvaljena, </p><p class="stih2">svećenici uzdišu,</p><p class="stih1">ucviljene su djevice njegove, </p><p class="stih2">a on je pun gorčine.</p><p class="noviRedak"> </p><p class="noviRedak"> </p><p class="stih1"> <span class="brojRetka" id="5">5</span>Tlačitelji njegovi sada gospodare, </p><p class="stih2">neprijatelji likuju:</p><p class="stih1">Jahve ga ucvili </p><p class="stih2">zbog grijeha njegovih premnogih.</p><p class="stih1">Djeca mu otišla u izgnanstvo </p><p class="stih2">pred tlačiteljem.</p><p class="noviRedak"> </p><p class="noviRedak"> </p><p class="stih1"> <span class="brojRetka" id="6">6</span>Povukla se od Kćeri sionske</p><p class="stih2">sva slava njezina.</p><p class="stih1">Knezovi joj postadoše k’o ovnovi </p><p class="stih2">koji paše ne nalaze;</p><p class="stih1">nemoćni vrludaju </p><p class="stih2">ispred goniča.</p><p class="noviRedak"> </p><p class="noviRedak"> </p><p class="stih1"> <span class="brojRetka" id="7">7</span>Jeruzalem se spominje </p><p class="stih2">danâ bijede i lutanja,</p><p class="stih1">kad mu narod dušmanu u ruke pade </p><p class="stih2">a nitko mu pomoći ne pruži.</p><p class="stih1">Tlačitelji ga gledahu </p><p class="stih2">smijući se njegovoj propasti.</p><p class="noviRedak"> </p><p class="noviRedak"> </p><p class="stih1"> <span class="brojRetka" id="8">8</span>Teško sagriješi Jeruzalem, </p><p class="stih2">postade kao nečistoća ženina.</p><p class="stih1">Svi što ga štovahu, sada ga preziru: </p><p class="stih2">jer vidješe golotinju njegovu.</p><p class="stih1">On samo plače </p><p class="stih2">i natrag se okreće.</p><p class="noviRedak"> </p><p class="noviRedak"> </p><p class="stih1"> <span class="brojRetka" id="9">9</span>Skuti su mu uprljani, </p><p class="stih2">nije ni sanjao što ga čeka.</p><p class="stih1">Duboko je pao, </p><p class="stih2">a nikog da ga tješi.</p><p class="stih1">»Pogledaj, Jahve, moju nevolju: </p><p class="stih2">jer neprijatelj likuje.«</p><p class="noviRedak"> </p><p class="noviRedak"> </p><p class="stih1"> <span class="brojRetka" id="10">10</span>Neprijatelj poseže rukom </p><p class="stih2">za svim dragocjenostima njegovim.</p><p class="stih1">Gledao je gdje pogani </p><p class="stih2">provaljuju u njegovo Svetište,</p><p class="stih1">oni kojima si zabranio </p><p class="stih2">i pristup u svoj zbor.</p><p class="noviRedak"> </p><p class="noviRedak"> </p><p class="stih1"> <span class="brojRetka" id="11">11</span>Sav narod njegov jeca, </p><p class="stih2">tražeći kruha;</p><p class="stih1">svi daju dragulje za hranu </p><p class="stih2">da bi ponovno živnuli.</p><p class="stih1">Evo, Jahve, pogledaj </p><p class="stih2">kako sam prezren.</p><p class="noviRedak"> </p><p class="noviRedak"> </p><p class="stih1"> <span class="brojRetka" id="12">12</span>Svi vi što putem prolazite, </p><p class="stih2">pogledajte i vidite</p><p class="stih1">ima li boli kakva je bol </p><p class="stih2">kojom sam ja pogođen,</p><p class="stih1">kojom me Jahve udari </p><p class="stih2">u dan žestokoga gnjeva svoga!</p><p class="noviRedak"> </p><p class="noviRedak"> </p><p class="stih1"> <span class="brojRetka" id="13">13</span>S visine pusti oganj, </p><p class="stih2">utjera ga u kosti moje.</p><p class="stih1">Pred noge mrežu mi razape </p><p class="stih2">i tako me nauznak obori;</p><p class="stih1">ucvili me, ožalosti </p><p class="stih2">za sva vremena.</p><p class="noviRedak"> </p><p class="noviRedak"> </p><p class="stih1"> <span class="brojRetka" id="14">14</span>Natovario me mojim grijesima, </p><p class="stih2">rukom ih svojom pritegnuo;</p><p class="stih1">na vrat mi ih navalio, </p><p class="stih2">snagu mi oduzeo.</p><p class="stih1">Predao me Gospod u ruke njihove, </p><p class="stih2">ne mogu se uspraviti.</p><p class="noviRedak"> </p><p class="noviRedak"> </p><p class="stih1"> <span class="brojRetka" id="15">15</span>Sve junake iz moje sredine </p><p class="stih2">Gospod odbaci:</p><p class="stih1">digao je zbor protiv mene </p><p class="stih2">da uništi uzdanicu moju.</p><p class="stih1">U tijesku izgazi Gospod mene, </p><p class="stih2">djevicu, kćerku Judinu.</p><p class="noviRedak"> </p><p class="noviRedak"> </p><p class="stih1"> <span class="brojRetka" id="16">16</span>Zato moram plakati, </p><p class="stih2">oči mi suze liju,</p><p class="stih1">jer daleko je od mene moj tješitelj </p><p class="stih2">da mi duh povrati.</p><p class="stih1">Sinovi su moji poraženi, </p><p class="stih2">odveć silan bijaše neprijatelj.</p><p class="noviRedak"> </p><p class="noviRedak"> </p><p class="stih1"> <span class="brojRetka" id="17">17</span>Sion pruža ruke: </p><p class="stih2">nema mu tješitelja.</p><p class="stih1">Jahve je protiv Jakova </p><p class="stih2">sa svih strana pozvao tlačitelje;</p><p class="stih1">i tako Jeruzalem postade </p><p class="stih2">među njima strašilo.</p><p class="noviRedak"> </p><p class="noviRedak"> </p><p class="stih1"> <span class="brojRetka" id="18">18</span>Jahve, on je pravedan; </p><p class="stih2">jer riječi se njegovoj protivih.</p><p class="stih1">Oh, čujte, narodi svi, </p><p class="stih2">gledajte moju bol:</p><p class="stih1">djevice moje, moji mladići, </p><p class="stih2">svi odoše u izgnanstvo!</p><p class="noviRedak"> </p><p class="noviRedak"> </p><p class="stih1"> <span class="brojRetka" id="19">19</span>Pozvah sve ljubavnike svoje, </p><p class="stih2">ali me oni prevariše.</p><p class="stih1">Moji svećenici i starješine </p><p class="stih2">pogiboše u gradu</p><p class="stih1">tražeći hrane </p><p class="stih2">da bi ponovno živnuli.</p><p class="noviRedak"> </p><p class="noviRedak"> </p><p class="stih1"> <span class="brojRetka" id="20">20</span>Pogledaj, Jahve, u kakvoj sam tjeskobi, </p><p class="stih2">moja utroba strepi,</p><p class="stih1">srce mi se u grudima grči </p><p class="stih2">jer bijah opako prkosan!</p><p class="stih1">Vani mač pokosi moje sinove, </p><p class="stih2">a unutra – smrt.</p><p class="noviRedak"> </p><p class="noviRedak"> </p><p class="stih1"> <span class="brojRetka" id="21">21</span>Čuj kako stenjem: </p><p class="stih2">nema mi tješitelja!</p><p class="stih1">Svi neprijatelji čuju za moju nesreću </p><p class="stih2">i likuju što si to učinio!</p><p class="stih1">Daj da dođe dan što si ga objavio, </p><p class="stih2">da njima bude kao meni.</p><p class="noviRedak"> </p><p class="noviRedak"> </p><p class="stih1"> <span class="brojRetka" id="22">22</span>Neka se pokaže sva njina zloća pred licem tvojim, </p><p class="stih2">a onda postupaj s njima</p><p class="stih1">kao što si sa mnom postupio </p><p class="stih2">za sve grijehe moje!</p><p class="stih1">Jer samo uzdišem, </p><p class="stih2">a srce moje tuguje.</p>