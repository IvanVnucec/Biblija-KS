<p class="pocetakParagrafa"></p><p class="stih1"> <span class="brojRetka" id="1">1</span>O, da si mi brat,</p><p class="stih2">da si sisao prsa majke moje,</p><p class="stih2">našla bih te vani,</p><p class="stih2">poljubila bih te</p><p class="stih2">i nitko me zato ne bi prezirao.</p><p class="noviRedak"> </p><p class="stih1"> <span class="brojRetka" id="2">2</span>Povela bih te</p><p class="stih2">i uvela u kuću majke svoje</p><p class="stih2">koja me odgojila,</p><p class="stih2">pojila bih te najboljim vinom</p><p class="stih2">i sokom od mogranja.</p><p class="noviRedak"> </p><p class="stih1"> <span class="brojRetka" id="3">3</span>Njegova mi je lijeva ruka pod glavom,</p><p class="stih2">a desnom me grli.</p><p class="noviRedak"> </p><p class="stih1"> <span class="brojRetka" id="4">4</span>Zaklinjem vas, kćeri jeruzalemske,</p><p class="stih2">ne budite, ne budite ljubav moju,</p><p class="stih2">dok sama ne bude htjela!</p><h2>POBJEDA I TRAJNOST LJUBAVI</h2><h4>Zbor djevojaka</h4><p class="stih1"> <span class="brojRetka" id="5">5</span>Tko je ta što dolazi iz pustinje,</p><p class="stih2">naslonjena na dragoga svoga?</p><h4>Zaručnik</h4><p class="stih2">Probudio sam te pod jabukom</p><p class="stih2">gdje te mati rodila,</p><p class="stih2">gdje te na svijet dala</p><p class="stih2">roditeljka tvoja.</p><h4>Zaručnica</h4><p class="stih1"> <span class="brojRetka" id="6">6</span>Stavi me kao znak na srce,</p><p class="noviRedak"> </p><p class="stih2">kao pečat na ruku svoju,</p><p class="stih2">jer ljubav je jaka kao smrt,</p><p class="stih2">a ljubomora tvrda kao grob.</p><p class="stih2">Žar je njezin žar vatre</p><p class="stih2">i plamena Jahvina.</p><p class="stih1"> <span class="brojRetka" id="7">7</span>Mnoge vode ne mogu </p><p class="stih2">ugasiti ljubav</p><p class="stih2">niti je rijeke potopiti.</p><p class="stih2">Da netko daje za ljubav</p><p class="stih2">sve što u kući ima,</p><p class="stih2">taj bi navukao prezir na sebe.</p><h2>DODACI</h2><h4>Braća zaručnice</h4><p class="stih1"> <span class="brojRetka" id="8">8</span>Imamo malu sestru</p><p class="stih2">koja još nema grudi,</p><p class="stih2">što ćemo činiti sa svojom sestrom</p><p class="stih2">kad bude riječ o njoj?</p><p class="stih1"> <span class="brojRetka" id="9">9</span>Ako bude poput zida,</p><p class="stih2">sagradit ćemo na njemu</p><p class="stih2">krunište od srebra;</p><p class="stih2">ako bude poput vratâ,</p><p class="stih2">utvrdit ćemo ih cedrovim daskama.</p><h4>Zaručnica</h4><p class="stih1"> <span class="brojRetka" id="10">10</span>Ja sam zid i grudi su moje kule:</p><p class="stih2">tako postadoh u očima njegovim</p><p class="stih2">kao ona što nađe smirenje.</p><h4>Braća zaručnice</h4><p class="stih1"> <span class="brojRetka" id="11">11</span>Salomon ima vinograd</p><p class="stih2">u Baal Hamonu,</p><p class="stih2">dao ga je čuvarima</p><p class="stih2">i svaki mora donijeti za urod</p><p class="stih2">tisuću srebrnjaka.</p><h4>Zaručnica</h4><p class="stih1"> <span class="brojRetka" id="12">12</span>Moj vinograd je preda mnom:</p><p class="stih2">tebi, Salomone, tisuća,</p><p class="stih2">a dvjesta onima što čuvaju plodove.</p><h4>Zaručnik</h4><p class="stih1"> <span class="brojRetka" id="13">13</span>O ti, koja boraviš u vrtovima,</p><p class="stih2">drugovi slušaju glas tvoj,</p><p class="stih2">daj da ga i ja čujem!</p><h4>Zaručnica</h4><p class="stih1"> <span class="brojRetka" id="14">14</span>Pohitaj, mili moj,</p><p class="stih2">budi kao srna i kao jelenče</p><p class="stih2">na gorama mirisnim!</p>