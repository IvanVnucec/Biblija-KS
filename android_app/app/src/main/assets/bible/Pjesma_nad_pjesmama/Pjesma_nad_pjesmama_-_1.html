<h2>PROSLOV: ČEŽNJA ZA ZARUČNIKOM</h2><p class="pocetakParagrafa"> <span class="brojRetka" id="1">1</span>Salomonova Pjesma nad pjesmama</p><h4>Zaručnica</h4><p class="stih1"> <span class="brojRetka" id="2">2</span>Poljubi me poljupcem usta svojih,</p><p class="stih2">ljubav je tvoja slađa od vina.</p><p class="stih1"> <span class="brojRetka" id="3">3</span>Miris najboljih mirodija,</p><p class="stih2">ulje razlito ime je tvoje,</p><p class="stih2">zato te ljube djevojke.</p><p class="stih1"> <span class="brojRetka" id="4">4</span>Povuci me za sobom, bježimo!</p><p class="stih2">Kralj me uveo u odaje svoje.</p><h4>Zbor djevojaka</h4><p class="stih2">Igrat ćemo se i radovati zbog tebe,</p><p class="stih2">slavit ćemo ljubav tvoju više nego vino.</p><p class="stih2">Pravo je da te ljube.</p><h2>PJESMA PRVA: PRVI SUSRET</h2><h4>Zaručnica</h4><p class="stih1"> <span class="brojRetka" id="5">5</span>Crna sam ali lijepa, kćeri jeruzalemske,</p><p class="stih2">kao šatori kedarski,</p><p class="stih2">kao zavjese Salomonove.</p><p class="stih1"> <span class="brojRetka" id="6">6</span>Ne gledajte što sam garava,</p><p class="stih2">to me sunce opalilo.</p><p class="stih2">Sinovi majke moje rasrdili se na mene,</p><p class="stih2">postavili me da čuvam vinograde;</p><p class="stih2">a svog vinograda, koji je u meni, nisam čuvala.</p><p class="noviRedak"> </p><p class="stih1"> <span class="brojRetka" id="7">7</span>Reci mi, ti koga ljubi duša moja,</p><p class="stih2">gdje paseš,</p><p class="stih2">gdje se u podne odmaraš,</p><p class="stih2">da ne lutam, tražeći te,</p><p class="stih2">oko stada tvojih drugova.</p><h4>Zbor djevojaka</h4><p class="stih1"> <span class="brojRetka" id="8">8</span>Ako ne znaš, o najljepša među ženama,</p><p class="stih2">izađi i slijedi tragove stada</p><p class="stih2">i pasi kozliće svoje</p><p class="stih2">oko pastirskih koliba.</p><h4>Zaručnik</h4><p class="stih1"> <span class="brojRetka" id="9">9</span>Usporedio bih te s konjima</p><p class="stih2">pod kolima faraonovim,</p><p class="stih2">o prijateljice moja.</p><p class="stih1"> <span class="brojRetka" id="10">10</span>Lijepi su obrazi tvoji</p><p class="stih2">među naušnicama,</p><p class="stih2">vrat tvoj pod ogrlicama.</p><p class="stih1"> <span class="brojRetka" id="11">11</span>Učinit ćemo za tebe zlatne naušnice</p><p class="stih2">s privjescima srebrnim.</p><h4>Dijalog zaručnice i zaručnika</h4><p class="stih1"> <span class="brojRetka" id="12">12</span>– Dok se kralj odmara</p><p class="stih2">na svojim dušecima,</p><p class="stih2">(tada) nard moj miriše.</p><p class="stih1"> <span class="brojRetka" id="13">13</span>Dragi mi je moj stručak smirne</p><p class="stih2">što mi među grudima počiva.</p><p class="stih1"> <span class="brojRetka" id="14">14</span>Dragi mi je moj grozd ciprov</p><p class="stih2">u vinogradima engedskim.</p><p class="noviRedak"> </p><p class="stih1"> <span class="brojRetka" id="15">15</span>– Gle, kako si lijepa, prijateljice moja,</p><p class="stih2">gle, kako si lijepa,</p><p class="stih2">imaš oči kao golubica.</p><p class="noviRedak"> </p><p class="stih1"> <span class="brojRetka" id="16">16</span>– Gle, kako si lijep, dragi moj,</p><p class="stih2">gle, kako si mio.</p><p class="stih2">Zelenilo je postelja naša.</p><p class="noviRedak"> </p><p class="stih1"> <span class="brojRetka" id="17">17</span>– Grede kuća naših cedri su,</p><p class="stih2">a natkrovlje čempresi.</p><p class="noviRedak"> </p>