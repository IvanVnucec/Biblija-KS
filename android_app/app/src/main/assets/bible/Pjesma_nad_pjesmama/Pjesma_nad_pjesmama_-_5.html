<h4>Zaručnik</h4><p class="pocetakParagrafa"></p><p class="stih1"> <span class="brojRetka" id="1">1</span>Došao sam u vrt svoj,</p><p class="stih2">o sestro moja, nevjesto,</p><p class="stih2">berem smirnu svoju i balzam svoj,</p><p class="stih2">jedem med svoj i saće svoje,</p><p class="stih2">pijem vino svoje i mlijeko svoje.</p><p class="stih2">Jedite, prijatelji,</p><p class="stih2">pijte i opijte se, mili moji!</p><h2>PJESMA ČETVRTA: ZARUČNIČINA LJUBAV NA KUŠNJI</h2><h4>Zaručnica</h4><p class="stih1"> <span class="brojRetka" id="2">2</span>Ja spavam, ali srce moje bdî.</p><p class="stih2">Odjednom glas! Dragi moj mi pokuca:</p><p class="stih2">»Otvori mi, sestro moja,</p><p class="stih2">prijateljice moja,</p><p class="stih2">golubice moja, savršena moja,</p><p class="stih2">glava mi je puna rose</p><p class="stih2">a kosa noćnih kapi.«</p><p class="noviRedak"> </p><p class="stih1"> <span class="brojRetka" id="3">3</span>»Svukla sam odjeću svoju,</p><p class="stih2">kako da je odjenem?</p><p class="stih2">Noge sam oprala,</p><p class="stih2">kako da ih okaljam?«</p><p class="noviRedak"> </p><p class="stih1"> <span class="brojRetka" id="4">4</span>Dragi moj promoli ruku kroz otvor,</p><p class="stih2">a sva mi utroba uzdrhta.</p><p class="stih1"> <span class="brojRetka" id="5">5</span>Ustadoh da otvorim dragome svome,</p><p class="stih2">a iz ruke mi prokapa smirna</p><p class="stih2">i poteče niz prste na ručku zavora.</p><p class="noviRedak"> </p><p class="stih1"> <span class="brojRetka" id="6">6</span>Otvorih dragome svome,</p><p class="stih2">ali on se već bijaše udaljio i nestao.</p><p class="stih2">Ostala sam bez daha kad je otišao.</p><p class="stih2">Tražila sam ga, ali ga nisam našla,</p><p class="stih2">zvala sam, ali nije se odazvao.</p><p class="stih1"> <span class="brojRetka" id="7">7</span>Sretoše me čuvari koji grad obilaze,</p><p class="stih2">tukli su me, ranili i plašt mi uzeli čuvari zidina.</p><p class="noviRedak"> </p><p class="stih1"> <span class="brojRetka" id="8">8</span>Zaklinjem vas, kćeri jeruzalemske,</p><p class="stih2">ako nađete dragoga moga,</p><p class="stih2">što ćete mu reći?</p><p class="stih2">Da sam bolna od ljubavi.</p><h4>Zbor djevojaka</h4><p class="stih1"> <span class="brojRetka" id="9">9</span>Što je tvoj dragi bolji od drugih,</p><p class="stih2">o najljepša među ženama,</p><p class="stih2">što je tvoj dragi bolji od drugih</p><p class="stih2">te nas toliko zaklinješ?</p><h4>Zaručnica</h4><p class="stih1"> <span class="brojRetka" id="10">10</span>Dragi je moj bijel i rumen,</p><p class="stih2">ističe se među tisućama.</p><p class="noviRedak"> </p><p class="stih1"> <span class="brojRetka" id="11">11</span>Glava je njegova kao zlato, </p><p class="stih2">zlato čisto,</p><p class="stih2">uvojci kao palmine mladice,</p><p class="stih2">crne poput gavrana.</p><p class="noviRedak"> </p><p class="stih1"> <span class="brojRetka" id="12">12</span>Oči su njegove kao golubi</p><p class="stih2">nad vodom potočnom;</p><p class="stih2">zubi mu kao mlijekom umiveni,</p><p class="stih2">u okvir poredani.</p><p class="noviRedak"> </p><p class="stih1"> <span class="brojRetka" id="13">13</span>Obrazi su njegovi kao lijehe</p><p class="stih2">mirisnog bilja, </p><p class="stih2">kao cvijeće ugodno,</p><p class="stih2">usne su mu ljiljani</p><p class="stih2">iz kojih smirna teče.</p><p class="noviRedak"> </p><p class="stih1"> <span class="brojRetka" id="14">14</span>Ruke su mu zlatno prstenje</p><p class="stih2">puno dragulja,</p><p class="stih2">prsa su njegova kao čista bjelokost</p><p class="stih2">pokrita safirima.</p><p class="noviRedak"> </p><p class="stih1"> <span class="brojRetka" id="15">15</span>Noge su mu stupovi od mramora</p><p class="stih2">na zlatnom podnožju.</p><p class="stih2">Stas mu je kao Liban,</p><p class="stih2">vitak poput cedra.</p><p class="stih1"> <span class="brojRetka" id="16">16</span>Govor mu je sladak</p><p class="stih2">i sav je od ljupkosti.</p><p class="stih2">Takav je dragi moj,</p><p class="stih2">takav je prijatelj moj,</p><p class="stih2">o kćeri jeruzalemske.</p>