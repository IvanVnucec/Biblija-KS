<h3>ZARUČNICA TRAŽI ZARUČNIKA</h3><p class="pocetakParagrafa"></p><p class="stih1"> <span class="brojRetka" id="1">1</span>Po ležaju svome, u noćima, tražila sam</p><p class="stih2">onoga koga ljubi duša moja,</p><p class="stih2">tražila sam ga, ali ga nisam našla.</p><p class="stih1"> <span class="brojRetka" id="2">2</span>Ustat ću dakle i optrčati grad,</p><p class="stih2">po ulicama i trgovima tražit ću</p><p class="stih2">onoga koga ljubi duša moja:</p><p class="stih2">tražila sam ga, ali ga nisam našla.</p><p class="noviRedak"> </p><p class="stih1"> <span class="brojRetka" id="3">3</span>Sretoše me čuvari koji grad obilaze:</p><p class="stih2">»Vidjeste li onoga koga ljubi duša moja?«</p><p class="noviRedak"> </p><p class="stih1"> <span class="brojRetka" id="4">4</span>Tek što pođoh od njih,</p><p class="stih2">nađoh onoga koga ljubi duša moja.</p><p class="stih2">Uhvatila sam ga i neću ga pustiti,</p><p class="stih2">dok ga ne uvedem u kuću majke svoje,</p><p class="stih2">u ložnicu roditeljke svoje.</p><h4>Zaručnica</h4><p class="stih1"> <span class="brojRetka" id="5">5</span>Zaklinjem vas, kćeri jeruzalemske,</p><p class="stih2">srnama i košutama poljskim,</p><p class="stih2">ne budite, ne budite ljubav moju</p><p class="stih2">dok sama ne bude htjela!</p><h2>PJESMA TREĆA: ZARUČNICU DOVODE ZARUČNIKU</h2><h4>Pjesnik</h4><p class="stih1"> <span class="brojRetka" id="6">6</span>Što se to diže iz pustinje kao stup dima</p><p class="stih2">iz kâda smirne i tamjana</p><p class="stih2">i svih prašaka mirodijskih?</p><p class="noviRedak"> </p><p class="stih1"> <span class="brojRetka" id="7">7</span>Gle, to je nosiljka Salomonova,</p><p class="stih2">oko nje šezdeset kršnih momaka</p><p class="stih2">između najkršnijih u Izraelu.</p><p class="stih1"> <span class="brojRetka" id="8">8</span>Svi su vični mačevima,</p><p class="stih2">za rat su izvježbani,</p><p class="stih2">svakome je sablja o boku</p><p class="stih2">zbog opasnosti noćnih.</p><p class="noviRedak"> </p><p class="stih1"> <span class="brojRetka" id="9">9</span>Sebi je prijestolje načinio kralj Salomon</p><p class="stih2">od drveta libanskoga.</p><p class="noviRedak"> </p><p class="stih1"> <span class="brojRetka" id="10">10</span>Stupove je napravio od srebra,</p><p class="stih2">naslon od zlata,</p><p class="stih2">sjedište od grimiza,</p><p class="stih2">unutra je sve ukrašeno ljubavlju kćeri jeruzalemskih.</p><p class="noviRedak"> </p><p class="stih1"> <span class="brojRetka" id="11">11</span>Izađite, kćeri sionske, i vidite kralja Salomona</p><p class="stih2">pod dijademom kojim ga mati ovjenčala</p><p class="stih2">na dan svadbe njegove,</p><p class="stih2">na dan radosti njegova srca.</p>