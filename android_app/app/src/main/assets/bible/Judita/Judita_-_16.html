<h4>Juditin hvalospjev</h4><p class="pocetakParagrafa"> <span class="brojRetka" id="1">1</span>Judita zapjeva:</p><p class="stih2">»Slavite Boga moga s bubnjevima,</p><p class="stih2">Gospodinu pjevajte s cimbalima,</p><p class="stih2">psalam i pohvalu izvijajte mu u čast,</p><p class="stih2">veličajte i zazivajte ime njegovo!</p><p class="stih1"> <span class="brojRetka" id="2">2</span>Jer Gospod Bog što dokončava ratove,</p><p class="stih2">da bi udario tabor svoj usred naroda,</p><p class="stih2">izbavi me iz ruke progonitelja mojih.</p><p class="stih1"> <span class="brojRetka" id="3">3</span>Asur siđe s planina sjevernih,</p><p class="stih2">dođe sa silnom vojskom svojom.</p><p class="stih2">Mnoštvo njihovo potoke zakrči,</p><p class="stih2">konji njihovi bregove prekriše.</p><p class="stih1"> <span class="brojRetka" id="4">4</span>Kaza da će kraj moj zapaliti,</p><p class="stih2">moje mladiće mačem isjeći,</p><p class="stih2">o tlo razmrskati moju dojenčad,</p><p class="stih2">kao plijen moju djecu uzeti,</p><p class="stih2">ugrabiti moje djevice.</p><p class="stih1"> <span class="brojRetka" id="5">5</span>Gospod Svevladar svlada ih</p><p class="stih2">rukom žene jedne!</p><p class="stih1"> <span class="brojRetka" id="6">6</span>Nisu im mladići silnika slomili,</p><p class="stih2">Titanovi sinovi nisu ga oborili,</p><p class="stih2">divovi silni nisu ga napali,</p><p class="stih2">nego Judita, kći Merarijeva,</p><p class="stih2">ljepotom svoga lica njega uništi!</p><p class="stih1"> <span class="brojRetka" id="7">7</span>Ona svuče udovičke haljine,</p><p class="stih2">da bi Izraelce ugnjetene podigla,</p><p class="stih2">namaza lice mašću mirisnom,</p><p class="stih1"> <span class="brojRetka" id="8">8</span>na kose prevjes stavi,</p><p class="stih2">lanene halje uze da ga opčini.</p><p class="stih1"> <span class="brojRetka" id="9">9</span>Sandala njemu oko zatravi,</p><p class="stih2">ljepota njena dušu mu zarobi,</p><p class="stih2">mač mu kroza šiju prođe.</p><p class="stih1"> <span class="brojRetka" id="10">10</span>Perzijce njena hrabrost osupnu,</p><p class="stih2">a Medijce smionost zaprepasti.</p><p class="stih1"> <span class="brojRetka" id="11">11</span>Tad viknuše ponizni moji, a oni se prepadoše,</p><p class="stih2">nemoćni moji, a oni se prestraviše;</p><p class="stih2">podigoše glas, a oni u bijeg nagnuše!</p><p class="stih1"> <span class="brojRetka" id="12">12</span>Djevojčicâ sasjekoše ih sinovi,</p><p class="stih2">pobiše ih kao sinove odmetnika,</p><p class="stih2">u boju Boga moga pogiboše.</p><p class="stih1"> <span class="brojRetka" id="13">13</span>Bogu svom pjevat ću pjesmu novu.</p><p class="stih2">Velik si i slavan, Gospode!</p><p class="stih2">U sili divan i nepobjediv!</p><p class="stih1"> <span class="brojRetka" id="14">14</span>Sva stvorenja tvoja tebi neka služe,</p><p class="stih2">jer ti samo reče, i postadoše;</p><p class="stih2">posla duh svoj, i on ih oblikova.</p><p class="stih2">I glasu tvome nitko ne odolje.</p><p class="stih1"> <span class="brojRetka" id="15">15</span>Planine će se iz temelja s vodama potresti,</p><p class="stih2">hridi će se pred tobom kao od voska istopiti,</p><p class="stih2">ali prema onima koji te se boje</p><p class="stih2">ti ćeš i tada milostiv biti.</p><p class="stih1"> <span class="brojRetka" id="16">16</span>Neznatna ti je svaka žrtva na ugodan miris,</p><p class="stih2">još neznatnija pretilina paljenice,</p><p class="stih2">ali tko se boji Gospoda – velik je zauvijek.</p><p class="stih1"> <span class="brojRetka" id="17">17</span>Jao narodima koji ustanu na narod moj!</p><p class="stih2">Bog Svevladar kaznit će ih na dan Suda:</p><p class="stih2">poslat će oganj i crve u meso njihovo,</p><p class="stih2">a oni će u boli jaukati zauvijek.«</p><p class="pocetakParagrafa"> <span class="brojRetka" id="18">18</span>Kada dođoše u Jeruzalem, pokloniše se Bogu, a pošto se narod očisti, prinesoše paljenice, dragovoljne prinose i darove.  <span class="brojRetka" id="19">19</span>Judita posveti kao »herem« sve Holofernove predmete koje joj puk bijaše predao i svilene tkanine koje bijaše uzela s postelje njegove.  <span class="brojRetka" id="20">20</span>Narod se veselio tri mjeseca u Jeruzalemu pred svetištem i Judita je ostala s njima.</p><p class="noviRedak"> <h4>Juditina starost i smrt</h4><p class="pocetakParagrafa"> <span class="brojRetka" id="21">21</span>A nakon tih dana svaki se vrati na svoju baštinu. Judita se povuče u Betuliju i osta na svom posjedu. I svega vijeka svojega bila je slavna na svoj zemlji.  <span class="brojRetka" id="22">22</span>Mnogi su je prosili, ali ona ne upozna ni jednoga čovjeka u sve dane života svojega otkad joj umrije muž Manaše i bî pridružen narodu svome.  <span class="brojRetka" id="23">23</span>Starjela je i u domu muža svojega postigla dob od sto i pet godina. Sluškinji svojoj dala je slobodu. Umrije u Betuliji. Pokopaše je u pećini Manašea, muža njezina.  <span class="brojRetka" id="24">24</span>Dom Izraelov oplakivaše je sedam dana. Prije smrti razdijelila je svoja dobra rođacima svojim i rođacima muža svojega, Manašea.</p><p class="pocetakParagrafa"> <span class="brojRetka" id="25">25</span>U Juditino vrijeme, a i mnogo poslije smrti njezine, ne bijaše nikoga tko bi zadavao strah sinovima Izraelovim.</p></p>