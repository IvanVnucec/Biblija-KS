<p class="pocetakParagrafa"> <span class="brojRetka" id="1">1</span>Poslaše mu zbog toga glasnike s miroljubivim prijedlozima i poručiše:  <span class="brojRetka" id="2">2</span>»Evo, mi podanici velikoga kralja Nabukodonozora padamo ničice preda te: učini s nama što ti se prohtije.  <span class="brojRetka" id="3">3</span>Evo ti naših kuća, našega kraja, žitnih polja, stada, stoke: svi torovi naših šatora ovise samo o jednom tvome migu; služi se svime kako ti se ushtije i kako ti se svidi.  <span class="brojRetka" id="4">4</span>Evo, i naši su gradovi sa svojim stanovnicima robovi tvoji, samo dođi i učini s njima što je dobro u očima tvojim.«  <span class="brojRetka" id="5">5</span>Ljudi dođoše do Holoferna i saopćiše mu te poruke.</p><p class="pocetakParagrafa"> <span class="brojRetka" id="6">6</span>On siđe s vojskom prema obali, postavi upravitelje po utvrđenim gradovima te iz tih gradova unovači posebno izabrane ljude kao pomoćnu vojnicu.  <span class="brojRetka" id="7">7</span>Građani i sav okoliš dočekaše ga s vijencima, plesovima i bubnjevima.  <span class="brojRetka" id="8">8</span>Poruši on sve njihove uzvišice, sravni sa zemljom svete gajeve njihove: bilo mu je najvelikodušnije dopušteno da razruši sva domaća božanstva kako bi svi narodi častili samo Nabukodonozora i svi ga jezici i plemena zazivali kao Boga.</p><p class="pocetakParagrafa"> <span class="brojRetka" id="9">9</span>Stiže tako nasuprot Ezdrelonu u blizini Dotaina, a to je sučelice velikoj judejskoj ravni. Utabori se između Gebe i Skitopolisa i tu se zadrža cio mjesec dana da sakupi opskrbu za svoju vojsku.</p>