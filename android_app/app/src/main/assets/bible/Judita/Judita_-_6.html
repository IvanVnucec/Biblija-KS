<h4>Ahior predan Izraelcima</h4><p class="pocetakParagrafa"> <span class="brojRetka" id="1">1</span>Pošto je utihnula buka onih koji su se skupili na vijećanje, Holoferno, vrhovni zapovjednik asirske vojske, u nazočnosti svega naroda različita podrijetla i sviju sinova moapskih, obrati se Ahioru:</p><p class="pocetakParagrafa"> <span class="brojRetka" id="2">2</span>»Tko si ti, Ahiore, ti i plaćenici Efrajimovi, da danas ovako prorokuješ među nama i savjetuješ da odustanemo od borbe protiv roda Izraelova? Bog njihov da bi im bio štit? Ali tko je bog, osim Nabukodonozora? On će poslati svoju snagu i zbrisati ih s lica zemlje; ni Bog ih njihov neće spasiti.  <span class="brojRetka" id="3">3</span>Mi, sluge kraljeve, mi ćemo ih smrviti kao jednog čovjeka. Neće izdržati žestine našega konjaništva.  <span class="brojRetka" id="4">4</span>Njime ćemo ih zdrobiti. Brda će se natopiti njihovom krvlju, a ravnice se ispuniti njihovim mrtvim tijelima. Neće se oni održati pred nama, svi će izginuti. Tako govori kralj Nabukodonozor, gospodar sve zemlje. Tako je rekao, a riječi njegove neće ostati neispunjene.</p><p class="pocetakParagrafa"> <span class="brojRetka" id="5">5</span>A ti, Ahiore, plaćeniče amonski, koji si tako govorio u dan izopačenosti svoje, nećeš više gledati moga lica od današnjeg dana pa sve dok se ne osvetim rodu tih bjegunaca iz Egipta.  <span class="brojRetka" id="6">6</span>Tada će gvožđe mojih vojnika i sulica mojih slugu probosti slabine tvoje i ti ćeš pasti među ranjenike Izraela kad se ja okrenem protiv njega.  <span class="brojRetka" id="7">7</span>Za sada neka te sluge moje odvedu u brdoviti kraj i ostave u jednome od prilaznih gradova:  <span class="brojRetka" id="8">8</span>nećeš poginuti dok ne budeš zatrt s njima.  <span class="brojRetka" id="9">9</span>Ako u srcu svome gajiš nadu da neće biti osvojeni, zašto onda tvoje lice pokazuje toliku utučenost? Rekoh: nijedna od riječi mojih neće ostati neispunjena.«</p><p class="pocetakParagrafa"> <span class="brojRetka" id="10">10</span>Holoferno potom naredi slugama koji bijahu u šatoru njegovu da zgrabe Ahiora, odvedu u Betuliju i predaju u ruke sinova Izraelovih.  <span class="brojRetka" id="11">11</span>Njegove ga sluge uhvatiše, odvedoše izvan tabora prema ravnici, iz ravnice provedoše ga prema brdima i dovedoše na izvore koji se nalaze pod Betulijom.</p><p class="pocetakParagrafa"> <span class="brojRetka" id="12">12</span>Kad su ih ljudi iz grada opazili, dohvatiše oružje, iziđoše iz grada prema vrhu brda, a praćari zauzeše put što se tuda uspinje i počeše bacati kamenice na njih da im spriječe penjanje.  <span class="brojRetka" id="13">13</span>Oni se onda skloniše pod brdo, svezaše Ahiora i ostaviše ga na podnožju brda, pa se vratiše svome gospodaru.</p><p class="pocetakParagrafa"> <span class="brojRetka" id="14">14</span>Sišavši iz svoga grada, sinovi Izraelovi priđoše mu, odvezaše ga i odvedoše u Betuliju i dovedoše pred gradske glavare.  <span class="brojRetka" id="15">15</span>Tih dana vršili su tu dužnost Ozija, sin Mihin od plemena Šimunova, pak Kabris, sin Gotonielov, i Harmis, sin Melkielov.  <span class="brojRetka" id="16">16</span>Dozvaše gradske starješine, ali dođoše na zbor i svi mladići i žene. Postaviše Ahiora usred svega naroda, a Ozija ga uzme ispitivati što to bijaše s njim.</p><p class="pocetakParagrafa"> <span class="brojRetka" id="17">17</span>Ahior ih izvijesti o svemu što je rečeno na Holofernovu vijećanju: što je sam kazao vođama Asurovim i što je u nadutosti svojoj Holoferno govorio protiv doma Izraelova.</p><p class="pocetakParagrafa"> <span class="brojRetka" id="18">18</span>Tada narod pade ničice, iskaza štovanje Bogu svome i zavapi:  <span class="brojRetka" id="19">19</span>»Gospode, Bože nebeski, pogledaj oholost njihovu; budi milostiv poniznosti roda našega i obazri se danas na lica sebi posvećenih!«</p><p class="pocetakParagrafa"> <span class="brojRetka" id="20">20</span>Potom utješiše Ahiora i pohvališe ga.  <span class="brojRetka" id="21">21</span>Ozija ga sa zbora odvede u dom svoj i priredi starješinama gozbu.</p><p class="pocetakParagrafa">Svu noć dozivahu u pomoć Boga Izraelova.</p>