<h2>V. POBJEDA</h2><h4>Židovi u asirskom taboru</h4><p class="pocetakParagrafa"> <span class="brojRetka" id="1">1</span>Judita im reče: »Poslušajte me, braćo! Uzmite ovu glavu i objesite je na krunište naših zidina.  <span class="brojRetka" id="2">2</span>Čim zora zarudi te sunce obasja zemlju, neka se svatko maši svog oružja i svi hrabri muževi neka izađu iz grada. Izabrat ćete im vođu kao da tobože hoćete sići u ravnicu, na asirske predstraže. Ali nećete sići.  <span class="brojRetka" id="3">3</span>Oni će pograbiti svoje oružje, otići će u tabor i probudit će zapovjednike asirske vojske. Zajedno će otrčati k Holofernovu šatoru, i kad Holoferna ne nađu, spopast će ih užas i pobjeći će ispred vas.  <span class="brojRetka" id="4">4</span>Vi i svi koji žive u granicama Izraela, progonite ih i uništite na putu njihova uzmaka.  <span class="brojRetka" id="5">5</span>Ali prije nego sve to izvedete, pozovite mi Ahiora Amonca da svojim očima prepozna onoga koji je prezreo kuću Izraelovu a njega poslao k nama u smrt.«</p><p class="pocetakParagrafa"> <span class="brojRetka" id="6">6</span>Pozvaše Ahiora iz Ozijine kuće. Kako dođe i vidje Holofernovu glavu u rukama jednog od članova narodnoga zbora, sruši se na zemlju i onesvijesti.  <span class="brojRetka" id="7">7</span>Kada se osvijestio, baci se do nogu Juditi, pokloni joj se i uskliknu:</p><p class="pocetakParagrafa">»Blagoslovljena da si u svakome šatoru Judinu i u svakom narodu! Svatko će drhtati od straha kad čuje tvoje ime!  <span class="brojRetka" id="8">8</span>A sada mi pripovjedi što si sve izvela ovih dana.«</p><p class="pocetakParagrafa">Judita mu usred mnoštva pripovjedi sve što je učinila od onoga dana kad je otišla pa do tada, do toga razgovora s njima.  <span class="brojRetka" id="9">9</span>Kad je završila kazivanje, narod počne klicati od radosti: svim gradom odjeknuše radosni povici.  <span class="brojRetka" id="10">10</span>Tada Ahior, vidjevši što je sve učinio Bog Izraelov, povjerova čvrsto u Boga te se dade obrezati i tako bî pribrojen narodu Izraelovu.</p><p class="pocetakParagrafa"> <span class="brojRetka" id="11">11</span>A kad zarudje zora, objesiše Holofernovu glavu na zidine. Svaki pograbi svoje oružje te jurnuše u odredima niz padine.</p><p class="pocetakParagrafa"> <span class="brojRetka" id="12">12</span>Kada ih Asirci ugledaše, obavijestiše svoje zapovjednike. Ovi pođoše zapovjednicima, tisućnicima i ostalim časnicima svojim.  <span class="brojRetka" id="13">13</span>Dođoše do Holofernova šatora pa kazaše upravitelju njegovih dobara: »De probudi našega gospodara. Oni su se robovi usudili sići i napasti nas da zauvijek budu uništeni.«  <span class="brojRetka" id="14">14</span>Bagoa uđe i pljesnu rukama pred šatorskim zastorom: mišljaše da Holoferno spava s Juditom.  <span class="brojRetka" id="15">15</span>Ali kako se nitko ne odazva, razmaknu zastore, uđe u ložnicu i nađe truplo bačeno na prag: glave nigdje, bijaše odnesena.  <span class="brojRetka" id="16">16</span>Kriknu iza glasa te plačući, jecajući i snažno zapomažući rastrga na sebi haljine.  <span class="brojRetka" id="17">17</span>Uđe zatim u šator u kojem je boravila Judita i ne nađe je. Onda otrča k narodu i povika:  <span class="brojRetka" id="18">18</span>»Ovi su robovi podmukli: jedna sama Hebrejka osramotila je dom kralja Nabukodonozora. Evo Holoferna na zemlji, ali glave na njemu nema.«</p><p class="pocetakParagrafa"> <span class="brojRetka" id="19">19</span>Kad zapovjednici vojske asirske čuše te riječi, razderaše na sebi haljine, dušu im spopade silan strah, a taborom im se prolomiše oštri krikovi i silna kuknjava.</p><p class="noviRedak"> </p>