<h4>Naslov</h4><p class="pocetakParagrafa"> <span class="brojRetka" id="1">1</span>Šimun Petar, sluga i apostol Isusa Krista, onima koje pravednošću Boga našega i Spasitelja Isusa Krista zapade ista dragocjena vjera kao i nas.</p><p class="noviRedak"> </p><p class="pocetakParagrafa"> <span class="brojRetka" id="2">2</span>Punina vam milosti i mira po spoznaji Boga i Isusa, Gospodina našega!</p><p class="noviRedak"> <h4>Poziv na svetost. Božja darežljivost</h4><p class="pocetakParagrafa"> <span class="brojRetka" id="3">3</span>Doista, po spoznaji njega, koji nas pozva slavom svojom i krepošću, božanska nas je snaga njegova obdarila svime za život i pobožnost.  <span class="brojRetka" id="4">4</span>Time smo obdareni dragocjenim, najvećim obećanjima da po njima postanete zajedničari božanske naravi umakavši pokvarenosti koja je u svijetu zbog požude.</p><p class="pocetakParagrafa"> <span class="brojRetka" id="5">5</span>Zbog toga svim marom prionite: vjerom osigurajte krepost, krepošću spoznanje,  <span class="brojRetka" id="6">6</span>spoznanjem suzdržljivost, suzdržljivošću postojanost, postojanošću pobožnost,  <span class="brojRetka" id="7">7</span>pobožnošću bratoljublje, bratoljubljem ljubav.  <span class="brojRetka" id="8">8</span>Jer ako to imate i u tom napredujete, nećete biti besposleni i neplodni za spoznanje Isusa Krista.  <span class="brojRetka" id="9">9</span>A tko toga nema, slijep je, kratkovidan; zaboravio je da je očišćen od svojih prijašnjih grijeha.  <span class="brojRetka" id="10">10</span>Zato, braćo, to revnije uznastojte učvrstiti svoj poziv i izabranje: to čineći – ne, nećete posrnuti nikada!  <span class="brojRetka" id="11">11</span>Tako će vam se bogato osigurati ulazak u vječno kraljevstvo Gospodina našega i Spasitelja Isusa Krista.</p><p class="noviRedak"> <h4>Apostolsko svjedočanstvo</h4><p class="pocetakParagrafa"> <span class="brojRetka" id="12">12</span>Zato ću vas uvijek na to podsjećati premda to znate i utvrđeni ste u primljenoj istini.  <span class="brojRetka" id="13">13</span>Pravo je, mislim, da vas, dok sam u ovom šatoru, budim opomenom,  <span class="brojRetka" id="14">14</span>svjestan da ću brzo napustiti svoj šator, kako mi i Gospodin naš Isus Krist očitova.  <span class="brojRetka" id="15">15</span>A pobrinut ću se da se i nakon mojeg izlaska uvijek toga sjećate.</p><p class="pocetakParagrafa"> <span class="brojRetka" id="16">16</span>Ta nismo vam navijestili snagu i dolazak Gospodina našega Isusa Krista slijedeći izmudrene priče, nego kao očevici njegova veličanstva.  <span class="brojRetka" id="17">17</span>Od Oca je doista primio čast i slavu kad mu ono od uzvišene Slave doprije ovaj glas: Ovo je Sin moj, Ljubljeni moj, u njemu mi sva milina! <span class="brojRetka" id="18">18</span>Taj glas, koji s neba dopiraše, čusmo mi koji bijasmo s njime na Svetoj gori.</p><p class="noviRedak"> <h4>Proročka riječ</h4><p class="pocetakParagrafa"> <span class="brojRetka" id="19">19</span>Tako nam je potvrđena proročka riječ te dobro činite što uza nju prianjate kao uza svjetiljku što svijetli na mrklu mjestu – dok Dan ne osvane i Danica se ne pomoli u srcima vašim.  <span class="brojRetka" id="20">20</span>Ponajprije znajte ovo: nijedno se proroštvo Pisma ne može tumačiti samovoljno  <span class="brojRetka" id="21">21</span>jer nikada proroštvo ne bî ljudskom voljom doneseno, nego su Duhom Svetim poneseni ljudi od Boga govorili.</p></p></p></p>