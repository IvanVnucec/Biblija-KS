<h4>Dan Gospodnji: Proroci i apostoli</h4><p class="pocetakParagrafa"> <span class="brojRetka" id="1">1</span>Ljubljeni, pišem evo već drugu poslanicu. U objema opomenom budim vaš zdrav razbor  <span class="brojRetka" id="2">2</span>da se sjetite riječi što ih prorekoše sveti proroci i zapovijedi apostola vaših, zapovijedi Gospodinove i Spasiteljeve.</p><p class="noviRedak"> <h4>Lažni učitelji</h4><p class="pocetakParagrafa"> <span class="brojRetka" id="3">3</span>Znajte ponajprije ovo: u posljednje će se dane pojaviti podrugljivi izrugivači; povodit će se za svojim požudama  <span class="brojRetka" id="4">4</span>i pitati: »Što je s obećanjem njegova dolaska? Jer i otkad Oci pomriješe, sve ostaje kao što bijaše od početka stvorenja.«  <span class="brojRetka" id="5">5</span>Ta oni naumice zaboravljaju da nebesa bijahu odavna i da zemlja na Božju riječ posta iz vode i po vodi.  <span class="brojRetka" id="6">6</span>Na isti način ondašnji svijet propade vodom potopljen.  <span class="brojRetka" id="7">7</span>A sadašnja nebesa i zemlja istom su riječju pohranjena za oganj i čuvaju se za Dan suda i propasti bezbožnih ljudi.</p><p class="pocetakParagrafa"> <span class="brojRetka" id="8">8</span>Jedno, ljubljeni, ne smetnite s uma: jedan je dan kod Gospodina kao tisuću godina, a tisuću godina kao jedan dan. <span class="brojRetka" id="9">9</span>Ne kasni Gospodin ispuniti obećanje, kako ga neki sporim smatraju, nego je strpljiv prema vama jer neće da tko propadne, nego hoće da svi prispiju k obraćenju.  <span class="brojRetka" id="10">10</span>Kao tat će doći Dan Gospodnji u koji će nebesa trijeskom uminuti, počela se, užarena, raspasti, a zemlja i djela na njoj razotkriti.</p><p class="pocetakParagrafa"> <span class="brojRetka" id="11">11</span>Kad se sve tako ima raspasti, kako li treba da se svi vi ističete u svetu življenju i pobožnosti  <span class="brojRetka" id="12">12</span>iščekujući i pospješujući dolazak Dana Božjega u koji će se nebesa, zapaljena, raspasti i počela, užarena, rastaliti.  <span class="brojRetka" id="13">13</span>Ta po obećanju njegovu iščekujemo nova nebesa i zemlju novu, gdje pravednost prebiva.</p><p class="pocetakParagrafa"> <span class="brojRetka" id="14">14</span>Zato, ljubljeni, dok to iščekujete, uznastojte da mu budete neokaljani i besprijekorni, u miru.  <span class="brojRetka" id="15">15</span>A strpljivost Gospodina našega spasenjem smatrajte, kako vam i ljubljeni brat naš Pavao napisa po mudrosti koja mu je dana.  <span class="brojRetka" id="16">16</span>Tako u svim poslanicama gdje o tome govori. U njima ima ponešto nerazumljivo, što neupućeni i nepostojani iskrivljuju, kao i ostala Pisma – sebi na propast.</p><p class="pocetakParagrafa"> <span class="brojRetka" id="17">17</span>Vi dakle, ljubljeni, pošto ste upozoreni, čuvajte se da ne biste, zavedeni bludnjom razularenika, otpali od svoje postojanosti.  <span class="brojRetka" id="18">18</span>A rastite u milosti i spoznanju Gospodina našega i Spasitelja Isusa Krista! Njemu slava i sada i do u dan vječnosti! Amen!</p></p>