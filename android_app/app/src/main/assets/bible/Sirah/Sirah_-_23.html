<p class="pocetakParagrafa"> <span class="brojRetka" id="1">1</span>Gospodine, Oče i vladaru života</p><p class="stih2">moga,</p><p class="stih2">ne prepusti me ćudi njihovoj,</p><p class="stih2">ne dopusti da propadnem zbog njih.</p><p class="stih1"> <span class="brojRetka" id="2">2</span>Tko će biti bič mislima mojim</p><p class="stih2">i stega mudrosti srcu mojem,</p><p class="stih1">nemilosrdan prestupcima mojim</p><p class="stih2">i nepopustljiv grijesima mojim,</p><p class="stih1"> <span class="brojRetka" id="3">3</span>da ne uzobiluju pogreške moje</p><p class="stih2">i ne namnože se moji grijesi;</p><p class="stih1">da ne padnem naočigled protivnika svojih</p><p class="stih2">i da neprijatelj moj ne likuje nada mnom?</p><p class="noviRedak"> </p><p class="stih1"> <span class="brojRetka" id="4">4</span>Gospode, Oče i Bože života moga,</p><p class="stih2">ne daj mi oči ohole,</p><p class="stih1"> <span class="brojRetka" id="5">5</span>odvrati požudu od mene,</p><p class="stih1"> <span class="brojRetka" id="6">6</span>ne daj da podlegnem nasladi i pohoti,</p><p class="stih2">ne prepusti me besramnim željama. </p><h4>Prisege</h4><p class="stih1"> <span class="brojRetka" id="7">7</span>Čujte, djeco, pouku za usta:</p><p class="stih2">tko se nje drži neće zalutati.</p><p class="stih1"> <span class="brojRetka" id="8">8</span>Grešnik pada u zamku zbog vlastitih usana,</p><p class="stih2">o njih se spotiče i svadljivac i oholica.</p><p class="stih1"> <span class="brojRetka" id="9">9</span>Ne privikavaj usta svoja na prisege</p><p class="stih2">i ne navikavaj se izgovarati ime Svetoga.</p><p class="stih1"> <span class="brojRetka" id="10">10</span>Jer kao što rob pod neprestanim nadzorom</p><p class="stih2">ne ostaje bez modrica,</p><p class="stih1">tako i tko uvijek priseže i zaziva ime Božje</p><p class="stih2">neće izmaći grijehu.</p><p class="stih1"> <span class="brojRetka" id="11">11</span>Čovjek koji mnogo priseže pun je zloće</p><p class="stih2">i bič ne odstupa od kuće njegove.</p><p class="stih1">Ako pogriješi, grijeh mu njegov ostaje;</p><p class="stih2">a ako se na to ne obazire, griješi dvostruko.</p><p class="stih1">Ako se prisegne krivo, neće mu se oprostiti</p><p class="stih2">i kuća će mu biti puna nevolje.</p><h4>Ružne riječi</h4><p class="stih1"> <span class="brojRetka" id="12">12</span>Postoji govor koji zaslužuje smrt,</p><p class="stih2">i ne bilo ga u baštini Jakovljevoj!</p><p class="stih1">Sve to nek’ je daleko od ljudi pobožnih,</p><p class="stih2">da se ne valjaju u grijesima.</p><p class="stih1"> <span class="brojRetka" id="13">13</span>Ne privikavaj usta gnusnoj neuljudnosti</p><p class="stih2">jer se u njoj nalazi riječ grijeha.</p><p class="stih1"> <span class="brojRetka" id="14">14</span>Kad si među velikašima,</p><p class="stih2">sjeti se oca i majke svoje,</p><p class="stih1">da se ne zaboraviš pred njima,</p><p class="stih2">i da se ne ponašaš kao luđak</p><p class="stih1">i ne zažališ što si se rodio</p><p class="stih2">i ne prokuneš i dan svojeg rođenja.</p><p class="stih1"> <span class="brojRetka" id="15">15</span>Tko se naviknuo na sramotne riječi</p><p class="stih2">neće se popraviti svega vijeka svoga.</p><h4>Rodoskvrnuće i preljub</h4><p class="stih1"> <span class="brojRetka" id="16">16</span>Dvije vrste ljudi umnažaju grijehe,</p><p class="stih2">a treća navlači na se srdžbu:</p><p class="stih1"> <span class="brojRetka" id="17">17</span>žarka strast što kao oganj žeže</p><p class="stih2">ne stišava se dok se ne ugasi;</p><p class="stih1">čovjek pohotan na vlastito tijelo:</p><p class="stih2">on ne prestaje dok ga vatra ne sažeže.</p><p class="stih1">Bludniku je svaka hrana slatka</p><p class="stih2">i on se ne smiruje sve do smrti.</p><p class="stih1"> <span class="brojRetka" id="18">18</span>Čovjek koji čini preljub na postelji svojoj</p><p class="stih2">i govori u sebi: »Tko me vidi?</p><p class="stih1">Tama je oko mene i zidovi me kriju,</p><p class="stih2">nitko me ne vidi, čemu se bojati?</p><p class="stih1">Grijeha se mojih neće sjetiti Svevišnji!« –</p><p class="stih1"> <span class="brojRetka" id="19">19</span>takav se boji samo ljudskih očiju,</p><p class="stih2">a ne shvaća kako su oči Gospodnje</p><p class="stih2">deset tisuća puta od sunca svjetlije</p><p class="stih1">i paze na sve putove ljudske</p><p class="stih2">i motre i najskrivenije zakutke.</p><p class="stih1"> <span class="brojRetka" id="20">20</span>Njemu je sve to poznato bilo prije nego je stvoreno,</p><p class="stih2">a tako i sada kada je sve dovršeno.</p><p class="stih1"> <span class="brojRetka" id="21">21</span>Takva će čovjeka na ulicama grada stići kazna,</p><p class="stih2">uhvatit će ga gdje i ne sluti.</p><h4>Preljubnica</h4><p class="stih1"> <span class="brojRetka" id="22">22</span>Tako je i ženi koja je nevjerna mužu svojemu</p><p class="stih2">i rađa mu baštinika s tuđincem.</p><p class="stih1"> <span class="brojRetka" id="23">23</span>Jer je, prvo, prezrela zakon Svevišnjega,</p><p class="stih2">i drugo: ogriješila se o muža svog,</p><p class="stih1">i treće: preljubom se ukaljala</p><p class="stih2">i začela djecu s tuđim mužem.</p><p class="stih1"> <span class="brojRetka" id="24">24</span>Takva će biti izvedena pred zbor narodni</p><p class="stih2">i djecu će joj pregledati.</p><p class="stih1"> <span class="brojRetka" id="25">25</span>Djeca joj neće pustiti korijenja</p><p class="stih2">niti će joj grane ploda donijeti.</p><p class="stih1"> <span class="brojRetka" id="26">26</span>Ostavit će proklet spomen o sebi,</p><p class="stih2">i njezina se sramota neće nikad izbrisati.</p><p class="stih1"> <span class="brojRetka" id="27">27</span>I priznat će svi oni koji ostanu iza nje</p><p class="stih2">da nema ništa bolje od straha Gospodnjeg,</p><p class="stih2">nema ništa slađe no vršiti zapovijedi Gospodnje.</p>