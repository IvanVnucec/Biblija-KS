<h4>Ilija</h4><p class="pocetakParagrafa"> <span class="brojRetka" id="1">1</span>I usta prorok Ilija kao oganj,</p><p class="stih2">riječ mu plamtjela kao buktinja.</p><p class="stih1"> <span class="brojRetka" id="2">2</span>On je na njih donio glad</p><p class="stih2">i revnošću je svojom umanjio njihov broj.</p><p class="stih1"> <span class="brojRetka" id="3">3</span>Po riječi je Božjoj nebo zatvorio</p><p class="stih2">i tri puta oganj s neba sveo.</p><p class="stih1"> <span class="brojRetka" id="4">4</span>Kako li si strašan bio, Ilija, u čudesima svojim!</p><p class="stih2">I može li se itko dičiti koliko ti?</p><p class="stih1"> <span class="brojRetka" id="5">5</span>Podigao si mrtva od smrti</p><p class="stih2">iz podzemlja po riječi Svevišnjeg.</p><p class="stih1"> <span class="brojRetka" id="6">6</span>Bacio si u propast kraljeve</p><p class="stih2">i vukao odličnike s odra njihova.</p><p class="stih1"> <span class="brojRetka" id="7">7</span>Na Sinaju si čuo ukore</p><p class="stih2">i sud osvetni na Horebu.</p><p class="stih1"> <span class="brojRetka" id="8">8</span>Pomazao si kraljeve osvetničke</p><p class="stih2">i proroka sebi za nasljednika.</p><p class="stih1"> <span class="brojRetka" id="9">9</span>Podignut si bio u vihoru ognja,</p><p class="stih2">u kolima s plamenim konjima.</p><p class="stih1"> <span class="brojRetka" id="10">10</span>Određen si u prijetnjama budućim</p><p class="stih2">da umiriš srdžbu Božju prije no što ona provali,</p><p class="stih1">da obratiš srca otačka sinovima</p><p class="stih2">i da obnoviš plemena Jakovljeva.</p><p class="stih1"> <span class="brojRetka" id="11">11</span>Blago onomu koji će te vidjeti</p><p class="stih2">i onima koji su usnuli u ljubavi,</p><p class="stih2">jer i mi ćemo posjedovati život.</p><h4>Elizej</h4><p class="stih1"> <span class="brojRetka" id="12">12</span>Kad je vihor zastro Iliju,</p><p class="stih2">napuni se duhom njegovim Elizej:</p><p class="stih1">za života ga nijedan vladar ne mogaše pobijediti</p><p class="stih2">i nitko ga ne mogaše podjarmiti.</p><p class="stih1"> <span class="brojRetka" id="13">13</span>Ništa mu ne bijaše teško,</p><p class="stih2">i iz groba mu je tijelo prorokovalo.</p><p class="stih1"> <span class="brojRetka" id="14">14</span>Za života je čudesa činio,</p><p class="stih2">a u smrti svojoj djela divotna.</p><h4>Nevjernost i kazna</h4><p class="stih1"> <span class="brojRetka" id="15">15</span>Ali se kraj svega toga narod nije pokajao</p><p class="stih2">niti se ostavio grijeha svojih,</p><p class="stih1">dok ne bî izagnan iz domaje</p><p class="stih2">i rasijan po svim zemljama svijeta;</p><p class="stih1"> <span class="brojRetka" id="16">16</span>samo je nešto ljudi ostalo,</p><p class="stih2">s vladarom iz kuće Davidove.</p><p class="stih1">Neki su od njih pravo činili pred Gospodom,</p><p class="stih2">a drugi opet gomilahu grijeh na grijeh.</p><h4>Ezekija</h4><p class="stih1"> <span class="brojRetka" id="17">17</span>Ezekija utvrdi grad svoj</p><p class="stih2">i dovede vodu sred njega,</p><p class="stih1">željezom prokopa pećine</p><p class="stih2">i sagradi spremišta vodena.</p><p class="stih1"> <span class="brojRetka" id="18">18</span>Za vijeka se njegova diže Sanherib</p><p class="stih2">i posla Rabsaka,</p><p class="stih1">koji diže ruku na Sion</p><p class="stih2">i u oholosti svojoj huljaše.</p><p class="stih1"> <span class="brojRetka" id="19">19</span>Tada su im drhtala srca i ruke</p><p class="stih2">i podnosili su muke kao žene u trudovima;</p><p class="stih1"> <span class="brojRetka" id="20">20</span>ali prizvaše milostivog Boga</p><p class="stih2">i podigoše ruke svoje prema njemu.</p><p class="stih1">I Sveti je s neba brzo uslišio njihov glas</p><p class="stih2">i spasio ih rukom Izaijinom,</p><p class="stih1"> <span class="brojRetka" id="21">21</span>razbio je logor asirski,</p><p class="stih2">i njegov ih anđeo sve pobi.</p><h4>Izaija</h4><p class="stih1"> <span class="brojRetka" id="22">22</span>Jer je Ezekija činio što je Gospodu milo</p><p class="stih2">i držao se putova Davida, oca svojeg,</p><p class="stih1">kako mu je zapovjedio prorok Izaija,</p><p class="stih2">velik i pouzdan u viđenju svojem.</p><p class="stih1"> <span class="brojRetka" id="23">23</span>U dane se njegove sunce povratilo,</p><p class="stih2">on je kralju produžio život.</p><p class="stih1"> <span class="brojRetka" id="24">24</span>U silini duha vidio je stvari posljednje</p><p class="stih2">i tješio je žalobne na Sionu.</p><p class="stih1"> <span class="brojRetka" id="25">25</span>Objavio je budućnost sve do kraja vremena</p><p class="stih2">i najavio tajne stvari prije nego se dogodiše.</p>