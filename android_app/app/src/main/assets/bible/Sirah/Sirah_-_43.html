<h4>Sunce</h4><p class="pocetakParagrafa"> <span class="brojRetka" id="1">1</span>Ponos visinâ, blistavi svod,</p><p class="stih2">takva su nebesa u slavnom prizoru.</p><p class="stih1"> <span class="brojRetka" id="2">2</span>Kad se sunce pomalja, izlazeći objavljuje:</p><p class="stih2">»Divno je i čudesno djelo Svevišnjeg!«</p><p class="stih1"> <span class="brojRetka" id="3">3</span>Kad je o podne, žari krug zemaljski,</p><p class="stih2">i tko bi izdržao žegu njegovu?</p><p class="stih1"> <span class="brojRetka" id="4">4</span>U peć treba puhati da se dobije toplina,</p><p class="stih2">a sunce sažiže planine tri puta snažnije;</p><p class="stih1">riga pare plamene</p><p class="stih2">i zrakama svojim zasljepljuje oči.</p><p class="stih1"> <span class="brojRetka" id="5">5</span>Velik je Gospod koji ga načini</p><p class="stih2">i čije riječi požuruju njegov hod.</p><h4>Mjesec</h4><p class="stih1"> <span class="brojRetka" id="6">6</span>I mjesec tako, uvijek točan,</p><p class="stih2">označuje vrijeme i vječni je znak.</p><p class="stih1"> <span class="brojRetka" id="7">7</span>Mjesec označuje blagdane,</p><p class="stih2">to svjetlilo koje se smanjuje kad postane puno.</p><p class="stih1"> <span class="brojRetka" id="8">8</span>Od njega mjesec dobiva svoje ime.</p><p class="stih2">On čudesno raste u mijenama svojim,</p><p class="stih1">stijeg vojske nebeske</p><p class="stih2">što blista na svodu nebesa.</p><h4>Zvijezde</h4><p class="stih1"> <span class="brojRetka" id="9">9</span>Sjaj je zvijezdâ ljepota neba,</p><p class="stih2">blistav ures visinama Gospodnjim.</p><p class="stih1"> <span class="brojRetka" id="10">10</span>Po zapovijedi Svetoga, kako on odredi, one miruju</p><p class="stih2">i ne zamaraju se nikad od straže svoje.</p><h4>Duga</h4><p class="stih1"> <span class="brojRetka" id="11">11</span>Pogledaj dugu i slavi Stvoritelja njezina,</p><p class="stih2">jer je tako veličanstvena u sjaju svojem.</p><p class="stih1"> <span class="brojRetka" id="12">12</span>Preko nebesa prebacuje dični luk</p><p class="stih2">što ga razape ruka Svevišnjeg.</p><h4>Čudesa prirode</h4><p class="stih1"> <span class="brojRetka" id="13">13</span>Po zapovijedi njegovoj pada snijeg</p><p class="stih2">i munje požuruje svojom naredbom.</p><p class="stih1"> <span class="brojRetka" id="14">14</span>Tako se otvaraju i riznice njegove</p><p class="stih2">iz kojih izlijeću oblaci kao ptice.</p><p class="stih1"> <span class="brojRetka" id="15">15</span>Silom svojom drži oblake</p><p class="stih2">i mrvi ih u tuču.</p><p class="stih1"> <span class="brojRetka" id="16a">16a</span>Kad se on pojavi, gore se tresu,</p><p class="stih1"> <span class="brojRetka" id="17a">17a</span>i kad grom njegov zagrmi,</p><p class="stih2">zemlja se uvija od bola.</p><p class="stih1"> <span class="brojRetka" id="16b">16b</span>Po zapovijedi njegovoj puše južnjak,</p><p class="stih1"> <span class="brojRetka" id="17b">17b</span>vijavica sjeverna i vihor olujni.</p><p class="stih1"> <span class="brojRetka" id="18">18</span>Kao ptice prši njegov snijeg</p><p class="stih2">i pada kao jato skakavaca.</p><p class="stih1">Oko se divi ljepoti njegove bjeline</p><p class="stih2">i duh se zanosi praminjanjem njegovim.</p><p class="stih1"> <span class="brojRetka" id="19">19</span>Inje pada kao sol na zemlju,</p><p class="stih2">i kad se dobro smrzne, kostriješi se kao bodlje.</p><p class="stih1"> <span class="brojRetka" id="20">20</span>Kad zapuše hladni sjever,</p><p class="stih2">tad se led uhvati na vodi,</p><p class="stih1">spusti se na svaku mirnu vodu,</p><p class="stih2">koja se onda njime kao oklopom odjene.</p><p class="stih1"> <span class="brojRetka" id="21">21</span>On guta gore i sažiže pustinju</p><p class="stih2">i kao oganj proždire bilje.</p><p class="stih1"> <span class="brojRetka" id="22">22</span>Ali oblaci ubrzo sve liječe</p><p class="stih2">i poslije žege osvježava rosa.</p><p class="noviRedak"> </p><p class="stih1"> <span class="brojRetka" id="23">23</span>Namišlju je svojom ukrotio bezdan</p><p class="stih2">i po njemu razastro otoke.</p><p class="stih1"> <span class="brojRetka" id="24">24</span>Pomorci pričaju o pogibeljima morskim</p><p class="stih2">i divimo se onomu što od njih čujemo:</p><p class="stih1"> <span class="brojRetka" id="25">25</span>jer i tu su neobična i prečudesna djela njegova,</p><p class="stih2">zvijeri svakojake i nemani morske.</p><p class="stih1"> <span class="brojRetka" id="26">26</span>Njegovom pomoću sve se svršava dobro</p><p class="stih2">i sve se uređuje prema riječi njegovoj.</p><p class="stih1"> <span class="brojRetka" id="27">27</span>Ma koliko da dodamo, ne bismo završili;</p><p class="stih2">jednom riječju: »On je sve!«</p><p class="stih1"> <span class="brojRetka" id="28">28</span>Odakle smoći dovoljno snage da ga slavimo,</p><p class="stih2">jer on je velik, iznad svih je djela svojih.</p><p class="stih1"> <span class="brojRetka" id="29">29</span>Strašan je Gospod i veoma velik,</p><p class="stih2">i čudesna je moć njegova.</p><p class="stih1"> <span class="brojRetka" id="30">30</span>Veličajte Gospoda u hvalama svojim</p><p class="stih2">koliko god možete, a on će vas uvijek nadmašivati;</p><p class="stih1">napregnite svu svoju snagu kad ga veličate,</p><p class="stih2">ne popuštajte, pa ipak nikad do kraja nećete doći.</p><p class="stih1"> <span class="brojRetka" id="31">31</span>Jer tko ga je ikad vidio pa da opriča?</p><p class="stih2">I tko ga može proslaviti onako kako on zaslužuje?</p><p class="noviRedak"> </p><p class="stih1"> <span class="brojRetka" id="32">32</span>Mnogo je otajstava većih nego su ova,</p><p class="stih2">jer smo vidjeli samo neka od djela njegovih!</p><p class="stih1"> <span class="brojRetka" id="33">33</span>Sve je stvorio Gospod,</p><p class="stih2">koji je mudrost dao pobožnima.</p>