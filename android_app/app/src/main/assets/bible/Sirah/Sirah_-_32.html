<h4>Gozbe</h4><p class="pocetakParagrafa"> <span class="brojRetka" id="1">1</span>Ako su te postavili ravnateljem</p><p class="stih2">stola,</p><p class="stih2">nemoj se uznositi.</p><p class="stih1">Budi među njima kao jedan od njih,</p><p class="stih2">pobrini se za njih i tada sjedni.</p><p class="stih1"> <span class="brojRetka" id="2">2</span>Kad obaviš sve svoje dužnosti, sjedni</p><p class="stih2">da se proveseliš zajedno s njima</p><p class="stih2">i primiš vijenac za svoju uglađenost.</p><p class="stih1"> <span class="brojRetka" id="3">3</span>Govori, starče, jer ti dolikuje,</p><p class="stih2">ali odmjereno, i ne prekidaj glazbu.</p><p class="stih1"> <span class="brojRetka" id="4">4</span>Gdje se sluša pjesma, ne drži besjede</p><p class="stih2">i ne budi mudar u nevrijeme.</p><p class="stih1"> <span class="brojRetka" id="5">5</span>Kao pečatnik od dragog kamena na zlatnu uresu,</p><p class="stih2">takva je skladna glazba na gozbi.</p><p class="stih1"> <span class="brojRetka" id="6">6</span>Kao zlatom okovan pečatnik sa smaragdom,</p><p class="stih2">takav je zvuk pjesme uz odabrano vino.</p><p class="noviRedak"> </p><p class="stih1"> <span class="brojRetka" id="7">7</span>Govori, mladiću, ako ti je potrebno,</p><p class="stih2">ali tek pošto te dvaput zamole.</p><p class="stih1"> <span class="brojRetka" id="8">8</span>Govori sažeto i mnogo reci u malo riječi:</p><p class="stih2">ostavi dojam čovjeka koji zna, ali ne želi govoriti.</p><p class="stih1"> <span class="brojRetka" id="9">9</span>Kad si s odličnicima, ne izjednačuj se s njima</p><p class="stih2">i ne čavrljaj mnogo dok drugi zbori.</p><p class="stih1"> <span class="brojRetka" id="10">10</span>Munja prethodi gromu,</p><p class="stih2">a ljupkost ide ispred skromna čovjeka.</p><p class="stih1"> <span class="brojRetka" id="11">11</span>Na vrijeme ustani, ne budi posljednji;</p><p class="stih2">požuri se kući, ne oklijevaj.</p><p class="stih1"> <span class="brojRetka" id="12">12</span>Ondje se zabavljaj</p><p class="stih2">i čini što ti na um padne,</p><p class="stih2">ali ne griješi govorom bestidnim.</p><p class="stih1"> <span class="brojRetka" id="13">13</span>A za sve Stvoritelja svoga slavi,</p><p class="stih2">koji te obasu svojim dobrima.</p><h4>Strah Gospodnji</h4><p class="stih1"> <span class="brojRetka" id="14">14</span>Tko se Boga boji, prima pouku;</p><p class="stih2">oni koji ga traže – naklonost njegovu stječu.</p><p class="stih1"> <span class="brojRetka" id="15">15</span>Tko traži Zakon – njime se ispunja,</p><p class="stih2">a licemjer se o nj spotiče.</p><p class="stih1"> <span class="brojRetka" id="16">16</span>Koji se boje Gospoda dolaze do pravice,</p><p class="stih2">i njihova dobra djela sjaju kao svjetlost.</p><p class="noviRedak"> </p><p class="stih1"> <span class="brojRetka" id="17">17</span>Grešnik odbija opomenu</p><p class="stih2">i po volji svojoj nalazi ispriku.</p><p class="stih1"> <span class="brojRetka" id="18">18</span>Razborit čovjek ne prezire savjet,</p><p class="stih2">a oholi bezbožnik ne poznaje straha.</p><p class="noviRedak"> </p><p class="stih1"> <span class="brojRetka" id="19">19</span>Bez promišljanja ne čini ništa,</p><p class="stih2">pa se poslije nećeš kajati.</p><p class="stih1"> <span class="brojRetka" id="20">20</span>Ne idi po opasnim putovima,</p><p class="stih2">da se ne spotakneš o kamenje.</p><p class="stih1"> <span class="brojRetka" id="21">21</span>Ne vjeruj suviše ravnu putu</p><p class="stih2"> <span class="brojRetka" id="22">22</span>i čuvaj se svoje vlastite djece.</p><p class="stih1"> <span class="brojRetka" id="23">23</span>U svim djelima svojim čuvaj sebe,</p><p class="stih2">jer tko to čini, drži se zapovijedi.</p><p class="stih1"> <span class="brojRetka" id="24">24</span>Tko se pouzdava u Zakon, pokorava se zapovijedima;</p><p class="stih2">i tko se uzda u Gospoda, neće pretrpjeti štete.</p><p class="noviRedak"> </p>