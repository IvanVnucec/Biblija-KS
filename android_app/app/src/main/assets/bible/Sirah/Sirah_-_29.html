<h4>Posudba</h4><p class="pocetakParagrafa"> <span class="brojRetka" id="1">1</span>Milosrđe čini tko uzajmljuje</p><p class="stih2">svojem bližnjemu;</p><p class="stih2">i tko mu pomaže, vrši zapovijedi.</p><p class="stih1"> <span class="brojRetka" id="2">2</span>Uzajmljuj bližnjemu kad je u potrebi</p><p class="stih2"> i opet vraćaj bližnjemu u pravo vrijeme.</p><p class="stih1"> <span class="brojRetka" id="3">3</span>Čvrsto drži svoju riječ i budi mu vjeran,</p><p class="stih2">pa ćeš u svako vrijeme dobiti što ti treba.</p><p class="stih1"> <span class="brojRetka" id="4">4</span>Mnogi smatraju zajam dobitkom</p><p class="stih2">i zadaju jad onima koji su im pomogli.</p><p class="stih1"> <span class="brojRetka" id="5">5</span>Dok ne dobije, ruku mu ljubi</p><p class="stih2">i ponizno zbori o bogatstvu bližnjega,</p><p class="stih1">ali na dan naplate on odgađa rok,</p><p class="stih2">udara u jadikovke</p><p class="stih2">i krivnju baca na zla vremena.</p><p class="stih1"> <span class="brojRetka" id="6">6</span>Mogne li, vrati jedva polovicu,</p><p class="stih2">a i to valja smatrati dobitkom.</p><p class="stih1">Ne plati li, valja oteti od njegova –</p><p class="stih2">i eto neprijatelja bez potrebe:</p><p class="stih1">vraća on kletvama i svađama,</p><p class="stih2">umjesto čašću uzvraća prezirom.</p><p class="stih1"> <span class="brojRetka" id="7">7</span>Mnogi se stoga, ne zbog zloće, ustežu davati zajam:</p><p class="stih2">boje se da ne budu nezasluženo opljačkani.</p><h4>Milostinja</h4><p class="stih1"> <span class="brojRetka" id="8">8</span>Ali sa siromahom budi velikodušan</p><p class="stih2">i ne pusti ga da čeka na tvoj milodar.</p><p class="stih1"> <span class="brojRetka" id="9">9</span>Zbog Božje zapovijedi pomozi siromahu;</p><p class="stih2">ako je potrebit, ne pusti ga praznih ruku.</p><p class="stih1"> <span class="brojRetka" id="10">10</span>Radije izgubi novce na brata ili prijatelja</p><p class="stih2">nego da ti propadaju rđajući pod kamenom.</p><p class="stih1"> <span class="brojRetka" id="11">11</span>Uloži blago svoje po zapovijedima Svevišnjega,</p><p class="stih2">i bit će ti probitačnije nego samo zlato.</p><p class="stih1"> <span class="brojRetka" id="12">12</span>Uloži milostinju u svoje riznice,</p><p class="stih2">i ona će te izbaviti od svake nevolje:</p><p class="stih1"> <span class="brojRetka" id="13">13</span>bolje će se boriti za te pred neprijateljem</p><p class="stih2">negoli čvrsti štit i teško koplje.</p><h4>Jamstvo</h4><p class="stih1"> <span class="brojRetka" id="14">14</span>Dobar čovjek jamči za bližnjega svoga,</p><p class="stih2">a tko je izgubio osjećaj stida, ostavlja ga na cjedilu.</p><p class="stih1"> <span class="brojRetka" id="15">15</span>Ne zaboravljaj jamcu uslugu njegovu,</p><p class="stih2">jer je dušu svoju dao za tebe.</p><p class="stih1"> <span class="brojRetka" id="16">16</span>Grešnik se ne brine za dobra jamčeva,</p><p class="stih2">i nezahvalnik zaboravlja svojeg izbavitelja.</p><p class="stih1"> <span class="brojRetka" id="17">17</span>Jamčenje je upropastilo mnoge sretne ljude</p><p class="stih2">i razbacalo ih kao morske valove.</p><p class="stih1"> <span class="brojRetka" id="18">18</span>Istjeralo je iz doma ljude bogate,</p><p class="stih2">koji onda lutaju među tuđim pucima.</p><p class="stih1"> <span class="brojRetka" id="19">19</span>Grešnik koji se upušta u jamčenje</p><p class="stih2">radi laka dobitka – potpada pod sud.</p><p class="stih1"> <span class="brojRetka" id="20">20</span>Pomozi bližnjemu koliko god možeš,</p><p class="stih2">ali pazi da se i sam ne upropastiš.</p><h4>Gostoljubivost</h4><p class="stih1"> <span class="brojRetka" id="21">21</span>Prve su životne potrebe voda, kruh,</p><p class="stih2">odijelo i kuća, da se sram pokrije.</p><p class="stih1"> <span class="brojRetka" id="22">22</span>Bolje je živjeti siromaški pod krovom od dasaka</p><p class="stih2">nego se gostiti gospodski u tuđoj kući.</p><p class="stih1"> <span class="brojRetka" id="23">23</span>Budi zadovoljan imao malo ili mnogo,</p><p class="stih2">pa nećeš slušati ukore ukućana.</p><p class="stih1"> <span class="brojRetka" id="24">24</span>Težak je život ići od kuće do kuće,</p><p class="stih2">i gdje god se zaustaviš, ne smiješ usta otvoriti;</p><p class="stih1"> <span class="brojRetka" id="25">25</span>tuđinac si i poznaj okus poniženja,</p><p class="stih2">a osobito zvuk gorkih riječi:</p><p class="stih1"> <span class="brojRetka" id="26">26</span>»Hajde, tuđinče, postavi stol,</p><p class="stih2">i ako imaš što, daj mi jesti.«</p><p class="stih1"> <span class="brojRetka" id="27">27</span>»Odlazi, tuđinče, ustupi mjesto časnijemu,</p><p class="stih2">dolazi mi brat i treba mi kuća.«</p><p class="stih1"> <span class="brojRetka" id="28">28</span>Teško je umnu čovjeku</p><p class="stih2">kad mu predbace gostoprimstvo</p><p class="stih2">i pogrde ga kao vjerovnika.</p>