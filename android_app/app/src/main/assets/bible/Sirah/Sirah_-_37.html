<h4>Lažni prijatelji</h4><p class="pocetakParagrafa"> <span class="brojRetka" id="1">1</span>Svaki prijatelj veli:</p><p class="stih2">»I ja sam ti prijatelj.«</p><p class="stih2">Ali su mnogi samo po imenu prijatelji.</p><p class="stih1"> <span class="brojRetka" id="2">2</span>Nije li sama smrtna žalost</p><p class="stih2">kad se drug ili prijatelj pretvori u neprijatelja?</p><p class="stih1"> <span class="brojRetka" id="3">3</span>O, sklonosti opaka, zašto si stvorena?</p><p class="stih2">Da prekriješ zemlju prijevarom?</p><p class="stih1"> <span class="brojRetka" id="4">4</span>U sreći se lažni drug raduje s prijateljem,</p><p class="stih2">a u času nesreće okreće se protiv njega.</p><p class="stih1"> <span class="brojRetka" id="5">5</span>A pravi drug dijeli nevolju s prijateljem</p><p class="stih2">i kad do boja dođe, štita se laća.</p><p class="stih1"> <span class="brojRetka" id="6">6</span>Ne zaboravljaj prijatelja vjerna u boju</p><p class="stih2">i ne zaboravi ga kad se obogatiš.</p><h4>Savjetnici</h4><p class="stih1"> <span class="brojRetka" id="7">7</span>Svaki savjetnik dijeli savjete,</p><p class="stih2">ali mnogi svjetuju sebi u prilog.</p><p class="stih1"> <span class="brojRetka" id="8">8</span>Čuvaj se od onoga koji nudi savjet:</p><p class="stih2">ispitaj prije što on sam želi</p><p class="stih1">– jer on daje savjet na svoju korist –</p><p class="stih2">da on ne baci oko na tebe</p><p class="stih1"> <span class="brojRetka" id="9">9</span>pa ti veli: »Dobar je tvoj put«,</p><p class="stih2">a potom iz prikrajka promatra nesreću tvoju.</p><p class="stih1"> <span class="brojRetka" id="10">10</span>Ne svjetuj se s čovjekom koji te krivo gleda</p><p class="stih2">i ne otkrivaj zavidniku namjere svoje.</p><p class="stih1"> <span class="brojRetka" id="11">11</span>Ne svjetuj se sa ženom o njezinoj suparnici,</p><p class="stih2">niti s kukavicom o ratu,</p><p class="stih1">niti s trgovcem o trgovini,</p><p class="stih2">niti s kupcem o prodaji,</p><p class="stih1">niti sa zavidnikom o zahvalnosti,</p><p class="stih2">niti sa samoživcem o milosrđu,</p><p class="stih1">niti s lijenčinom o bilo kakvu poslu,</p><p class="stih2">niti s prolaznim najamnikom o svršetku posla,</p><p class="stih1">niti s lijenim slugom o veliku radu:</p><p class="stih2">ne oslanjaj se na njih ni za kakav savjet.</p><p class="stih1"> <span class="brojRetka" id="12">12</span>Nego se uvijek obrati na pobožnika</p><p class="stih2">o kome znadeš da vrši zapovijedi,</p><p class="stih1">koji je s tobom jedne duše</p><p class="stih2">i koji će nad tobom plakati kada posrneš.</p><p class="stih1"> <span class="brojRetka" id="13">13</span>I na savjet srca svoga pazi,</p><p class="stih2">jer nemaš nikog vjernijeg od njega.</p><p class="stih1"> <span class="brojRetka" id="14">14</span>Jer srce često pretkazuje čovjeku pouzdanije</p><p class="stih2">nego sedam stražara s vidikovca visokog.</p><p class="stih1"> <span class="brojRetka" id="15">15</span>Ali se kraj svega toga moli Svevišnjem</p><p class="stih2">da te vodi stazom istine.</p><h4>Istinska i lažna mudrost</h4><p class="stih1"> <span class="brojRetka" id="16">16</span>Razbor je početak svakog posla,</p><p class="stih2">promišljanje prethodi poduzimanju.</p><p class="stih1"> <span class="brojRetka" id="17">17</span>Korijen misli u srcu je,</p><p class="stih2">iz njega izrastaju četiri grane:</p><p class="stih1"> <span class="brojRetka" id="18">18</span>dobro i zlo, život i smrt,</p><p class="stih2">a jezik im je uvijek gospodar.</p><p class="stih1"> <span class="brojRetka" id="19">19</span>Postoji čovjek kadar poučiti druge,</p><p class="stih2">a sebi je samom beskoristan.</p><p class="stih1"> <span class="brojRetka" id="20">20</span>Drugi je opet spretan govornik, ali omražen,</p><p class="stih2">i takav će umrijeti od gladi:</p><p class="stih1"> <span class="brojRetka" id="21">21</span>jer nije stekao naklonosti Gospodnje</p><p class="stih2">i lišen je svake mudrosti.</p><p class="stih1"> <span class="brojRetka" id="22">22</span>Postoji i mudrac sam sebi mudar,</p><p class="stih2">i plodovi su mu razbora na ustima pouzdani.</p><p class="stih1"> <span class="brojRetka" id="23">23</span>Mudrac poučava svoj vlastiti puk,</p><p class="stih2">i plodovi su njegova razbora pouzdani.</p><p class="stih1"> <span class="brojRetka" id="24">24</span>Mudar je čovjek pun blagoslova,</p><p class="stih2">i svi koji ga vide zovu ga sretnim.</p><p class="stih1"> <span class="brojRetka" id="25">25</span>Malen je broj dana života čovječjeg,</p><p class="stih2">a nebrojeni su dani naroda izraelskog.</p><p class="stih1"> <span class="brojRetka" id="26">26</span>Mudrac stječe povjerenje naroda svog</p><p class="stih2">i ime mu živi životom vječnim.</p><h4>Umjerenost</h4><p class="stih1"> <span class="brojRetka" id="27">27</span>Sine moj, dok si živ, kušaj narav svoju,</p><p class="stih2">vidi što joj šteti i to joj uskrati.</p><p class="stih1"> <span class="brojRetka" id="28">28</span>Jer nije svima sve probitačno</p><p class="stih2">niti je svakomu sve po volji.</p><p class="stih1"> <span class="brojRetka" id="29">29</span>Ne budi nezasitan u slasticama</p><p class="stih2">i ne budi lakom za jestvinom.</p><p class="stih1"> <span class="brojRetka" id="30">30</span>Jer prekomjerno jelo donosi bolest</p><p class="stih2">i proždrljivost izaziva proljev.</p><p class="stih1"> <span class="brojRetka" id="31">31</span>Mnogi pomriješe od neumjerenosti,</p><p class="stih2">a tko se čuva, produžuje svoj život.</p>