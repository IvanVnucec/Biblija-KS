<h4>Snovi</h4><p class="pocetakParagrafa"> <span class="brojRetka" id="1">1</span>Za bezumnika su prazne nade</p><p class="stih2">i tlapnje,</p><p class="stih2">i od snova luđaci okrilate.</p><p class="stih1"> <span class="brojRetka" id="2">2</span>Kao hvatač sjene ili gonič vjetra,</p><p class="stih2">takav je onaj koji vjeruje snovima.</p><p class="stih1"> <span class="brojRetka" id="3">3</span>Slični su san i zrcalo:</p><p class="stih2">u jednome i drugome samo je prividnost.</p><p class="stih1"> <span class="brojRetka" id="4">4</span>Što se može nečistoćom očistiti?</p><p class="stih2">Kako će biti istina od laži?</p><p class="stih1"> <span class="brojRetka" id="5">5</span>Gatanje, proricanje i sni – sve ispraznosti,</p><p class="stih2">sve kao tlapnje porodilje.</p><p class="stih1"> <span class="brojRetka" id="6">6</span>Ako ih Svevišnji ne šalje kao glasnike svoje,</p><p class="stih2">ne posvećuj im ni jedne misli.</p><p class="stih1"> <span class="brojRetka" id="7">7</span>Jer mnoge su sni zaludili</p><p class="stih2">i propali su uzdajući se u njih.</p><p class="noviRedak"> </p><p class="stih1"> <span class="brojRetka" id="8">8</span>Zakon treba ispunjavati bez prijevara,</p><p class="stih2">i mudrost je savršena tek u iskrenosti.</p><h4>Putovanje</h4><p class="stih1"> <span class="brojRetka" id="9">9</span>Tko je mnogo putovao – mnogo zna,</p><p class="stih2">i tko je mnogo iskusio – umno zbori.</p><p class="stih1"> <span class="brojRetka" id="10">10</span>Tko nije ništa iskusio – malo znade;</p><p class="stih2">a tko je putovao, u svemu se snalazi.</p><p class="stih1"> <span class="brojRetka" id="11">11</span>Mnogo vidjeh na putovanjima svojim</p><p class="stih2">i više shvatih nego što mogu iskazati.</p><p class="stih1"> <span class="brojRetka" id="12">12</span>Često bijah i u smrtnoj pogibelji,</p><p class="stih2">ali sam se spasio,</p><p class="stih1"> <span class="brojRetka" id="13">13</span>jer živjet će duh bogobojaznih:</p><p class="stih2">oni se uzdaju u onoga koji ih može izbaviti.</p><p class="stih1"> <span class="brojRetka" id="14">14</span>Tko se boji Gospoda, ne boji se ničega</p><p class="stih2">i ne straši se, jer je Gospod nada njegova.</p><p class="stih1"> <span class="brojRetka" id="15">15</span>Blago duši onoga koji se boji Gospoda!</p><p class="stih2">U koga li se uzdao? I tko mu je potpora?</p><p class="stih1"> <span class="brojRetka" id="16">16</span>Gospod ne odvraća očiju s onih koji ga ljube,</p><p class="stih2">on im je moćna zaštita i snažna potpora,</p><p class="stih1">štitnik od vjetra pustinjskog i sjena u jari podnevnoj,</p><p class="stih2">obrana od posrtaja i oslon protiv pada.</p><p class="stih1"> <span class="brojRetka" id="17">17</span>On je radost srcu i svjetlost očima,</p><p class="stih2">on je zdravlje, život i blagoslov.</p><h4>Žrtve</h4><p class="stih1"> <span class="brojRetka" id="18">18</span>Žrtva od blaga krivo stečena porugljiv je dar</p><p class="stih2">i ne primaju se pokloni opakih.</p><p class="stih1"> <span class="brojRetka" id="19">19</span>Svevišnjemu se ne mile darovi bezbožnički:</p><p class="stih2">gomilom žrtava oni neće iskupiti svoje grijehe.</p><p class="stih1"> <span class="brojRetka" id="20">20</span>Pred očima očevim kolje sina</p><p class="stih2">tko prinosi žrtvu od imetka siromaha.</p><p class="noviRedak"> </p><p class="stih1"> <span class="brojRetka" id="21">21</span>Oskudna hrana život je siromaha,</p><p class="stih2">i tko je otima – pravi je krvnik;</p><p class="stih1"> <span class="brojRetka" id="22">22</span>ubija bližnjega tko mu otima hranu</p><p class="stih2">i prolijeva krv tko radniku uskraćuje plaću.</p><p class="noviRedak"> </p><p class="stih1"> <span class="brojRetka" id="23">23</span>Ako jedan gradi, a drugi razgrađuje,</p><p class="stih2">što im ostaje, osim trudbe?</p><p class="stih1"> <span class="brojRetka" id="24">24</span>Ako jedan moli, a drugi kune,</p><p class="stih2">čiji će glas uslišati Gospodar?</p><p class="stih1"> <span class="brojRetka" id="25">25</span>Tko se taknuo mrtvaca, pa se oprao i opet ga dirnuo,</p><p class="stih2">što mu koristi pranje njegovo?</p><p class="stih1"> <span class="brojRetka" id="26">26</span>Tako je i s čovjekom koji posti za grijehe svoje</p><p class="stih2">pa ih opet čini:</p><p class="stih1">tko će mu uslišati molitvu</p><p class="stih2">i zar mu koristi što se ponizio?</p>