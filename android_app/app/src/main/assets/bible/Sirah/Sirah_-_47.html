<h4>Natan</h4><p class="pocetakParagrafa"> <span class="brojRetka" id="1">1</span>Poslije njega ustade Natan</p><p class="stih2">da prorokuje u vrijeme Davidovo.</p><h4>David</h4><p class="stih1"> <span class="brojRetka" id="2">2</span>Kao što se pretilina odvaja za pričesnicu,</p><p class="stih2">tako bî David odabran od sinova Izraelovih.</p><p class="stih1"> <span class="brojRetka" id="3">3</span>Igraše se s lavom kao s jarićima</p><p class="stih2">i s medvjedima kao s janjcima;</p><p class="stih1"> <span class="brojRetka" id="4">4</span>zar nije još kao dječak ubio diva</p><p class="stih2">i skinuo sramotu s naroda</p><p class="stih1">kad je iz praćke bacio kamen</p><p class="stih2">i slomio oholost Golijata?</p><p class="stih1"> <span class="brojRetka" id="5">5</span>Jer i on prizva Boga svevišnjega,</p><p class="stih2">koji mu je dao snagu desnici,</p><p class="stih1">da obori junaka vješta bojevima</p><p class="stih2">i podigne jakost narodu svome.</p><p class="stih1"> <span class="brojRetka" id="6">6</span>Zato mu je dana slava od deset tisuća,</p><p class="stih2">i slavljahu ga dok blagoslivljaše Gospoda,</p><p class="stih2">i ponudiše mu krunu slavnu,</p><p class="stih1"> <span class="brojRetka" id="7">7</span>jer on svuda porazi neprijatelje</p><p class="stih2">i uništi protivnike Filistejce</p><p class="stih2">i slomi silu njihovu do današnjega dana.</p><p class="noviRedak"> </p><p class="stih1"> <span class="brojRetka" id="8">8</span>U svakome svom djelu slavio je</p><p class="stih2">Svetog svevišnjeg riječima hvale;</p><p class="stih1">pjevao je svim srcem svojim</p><p class="stih2">i ljubio Tvorca svoga.</p><p class="stih1"> <span class="brojRetka" id="9">9</span>Pred žrtvenik je postavio glazbala</p><p class="stih2">da zvucima njihovim zasladi pjesmu.</p><p class="stih1"> <span class="brojRetka" id="10">10</span>Blagdanima je sjajnost dodao</p><p class="stih2">i savršeno uresio svetkovine,</p><p class="stih1">proslavljao sveto ime Gospodnje,</p><p class="stih2">i Svetište je odzvanjalo već od zore.</p><p class="stih1"> <span class="brojRetka" id="11">11</span>Zato mu Gospod grijehe oprosti</p><p class="stih2">i podiže dovijeka silu njegovu</p><p class="stih1">i dade mu savez kraljevski,</p><p class="stih2">slavni prijestol u Izraelu.</p><h4>Salomon</h4><p class="stih1"> <span class="brojRetka" id="12">12</span>Mudar ga je sin naslijedio,</p><p class="stih2">koji se, zbog njega, nadaleko proširio.</p><p class="stih1"> <span class="brojRetka" id="13">13</span>Salomon kraljevaše u vrijeme mirno,</p><p class="stih2">i Bog mu dade mir odasvuda,</p><p class="stih1">da je uzmogao sazdati dom imenu njegovu</p><p class="stih2">i podići vječno svetište.</p><p class="noviRedak"> </p><p class="stih1"> <span class="brojRetka" id="14">14</span>Kako li si mudar bio za svoje mladosti</p><p class="stih2">i prepun spoznaje poput rijeke!</p><p class="stih1"> <span class="brojRetka" id="15">15</span>Prekrio si zemlju umom svojim</p><p class="stih2">i ispunio je tajanstvenim izrekama.</p><p class="stih1"> <span class="brojRetka" id="16">16</span>Ime ti se pročulo do dalekih otoka</p><p class="stih2">i stekao si ljubav svojim mirom.</p><p class="stih1"> <span class="brojRetka" id="17">17</span>Začudio si svijet pjesmama svojim,</p><p class="stih2">pričama, poslovicama i odgovorima.</p><p class="noviRedak"> </p><p class="stih1"> <span class="brojRetka" id="18">18</span>U ime Gospodina Boga,</p><p class="stih2">koji se Bogom Izraela zove,</p><p class="stih1">nakupio si zlata kao kositra</p><p class="stih2">i namnožio srebra kao olova.</p><p class="stih1"> <span class="brojRetka" id="19">19</span>A slabine si svoje potom priklonio ženama</p><p class="stih2">i postao rob svoga tijela.</p><p class="stih1"> <span class="brojRetka" id="20">20</span>Ljagom si okaljao slavu svoju</p><p class="stih2">i oskvrnuo svoj rod,</p><p class="stih1">navukao si gnjev na porod svoj,</p><p class="stih2">i nevolju svojim potomcima.</p><p class="stih1"> <span class="brojRetka" id="21">21</span>Kraljevstvo se nadvoje rascijepilo:</p><p class="stih2">i od Efrajima izađe pobunjena vlast.</p><p class="stih1"> <span class="brojRetka" id="22">22</span>Ipak Bog nije odbacio milosti svoje,</p><p class="stih2">niti je pogazio riječi svoje:</p><p class="stih1">izabranika svoga nije lišio potomstva</p><p class="stih2">te nije istrijebio roda onom koji ga je ljubio,</p><p class="stih1">već je dao Ostatak Jakovu</p><p class="stih2">i domu Davidovu korijen od njega.</p><h4>Roboam</h4><p class="stih1"> <span class="brojRetka" id="23">23</span>I počinuo je Salomon kraj otaca svojih,</p><p class="stih2">ostavivši jednog od svojih kao nasljednika,</p><p class="stih1">najglupljeg od čitava naroda, čovjeka bez razbora:</p><p class="stih2">Roboama, koji je savjetom svojim narod pobunio.</p><h4>Jeroboam</h4><p class="stih1"> <span class="brojRetka" id="24">24</span>A zatim dođe Jeroboam, sin Nabatov,</p><p class="stih2">koji navede na grijeh Izraela</p><p class="stih2">i uputi Efrajima na put zloće.</p><p class="stih1">Od tada se njihovi grijesi toliko namnožiše</p><p class="stih2">te ih otjeraše iz zemlje njihove.</p><p class="stih1"> <span class="brojRetka" id="25">25</span>Jer okušavahu svaku vrstu opačine,</p><p class="stih2">sve dok ih osveta ne snađe.</p>