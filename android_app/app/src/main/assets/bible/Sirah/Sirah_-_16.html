<h4>Zator bezbožnika</h4><p class="pocetakParagrafa"> <span class="brojRetka" id="1">1</span>Ne želi mnoštva nevrijedne djece</p><p class="stih2">i ne raduj se bezbožnim sinovima.</p><p class="stih1"> <span class="brojRetka" id="2">2</span>Ma koliko ih bilo, ne veseli se njima</p><p class="stih2">ako nema u njih straha Gospodnjeg.</p><p class="stih1"> <span class="brojRetka" id="3">3</span>Ne računaj na njihov dug život</p><p class="stih2">i ne pouzdaj se u njihovu sudbinu,</p><p class="stih1">jer više vrijedi jedan nego tisuću</p><p class="stih2">i umrijeti bez djece bolje je nego imati potomke bezbožnike.</p><p class="stih1"> <span class="brojRetka" id="4">4</span>Jer jedan razborit čovjek napuči grad,</p><p class="stih2">a rod zlikovaca razori ga.</p><p class="stih1"> <span class="brojRetka" id="5">5</span>Mnogo je sličnoga vidjelo oko moje,</p><p class="stih2">a još više slušalo uho moje.</p><p class="stih1"> <span class="brojRetka" id="6">6</span>U zboru grešničkom zapalio se oganj</p><p class="stih2">i u puku buntovnom raspalio se gnjev.</p><p class="stih1"> <span class="brojRetka" id="7">7</span>Bog nije oprostio divovima u staro doba</p><p class="stih2">kad se pobuniše pouzdavši se u svoju moć.</p><p class="stih1"> <span class="brojRetka" id="8">8</span>Nije poštedio sugrađana Lotovih:</p><p class="stih2">njih se gnušao zbog oholosti njihove.</p><p class="stih1"> <span class="brojRetka" id="9">9</span>Nije poštedio ni puka prokletoga:</p><p class="stih2">oni bijahu iskorijenjeni zbog grijeha svojih.</p><p class="stih1"> <span class="brojRetka" id="10">10</span>Ni šest stotina tisuća pješaka,</p><p class="stih2">koji propadoše zbog tvrdoće srca svojeg.</p><p class="stih1"> <span class="brojRetka" id="11">11</span>Pa kad bi postojao i samo jedan tvrdoglavac,</p><p class="stih2">bilo bi čudo ako bi ostao bez kazne,</p><p class="stih1">jer i milosrđe i gnjev pripadaju Gospodu,</p><p class="stih2">koji može u svojoj moći oprostiti i srdžbu iskaliti.</p><p class="stih1"> <span class="brojRetka" id="12">12</span>Kao što mu je milosrđe veliko,</p><p class="stih2">tako mu je velika i strogost;</p><p class="stih2">on ljudima sudi po djelima njihovim.</p><p class="stih1"> <span class="brojRetka" id="13">13</span>Bez kazne mu ne može uteći grešnik s plijenom,</p><p class="stih2">niti je uzalud strpljivost pobožnika.</p><p class="stih1"> <span class="brojRetka" id="14">14</span>Širok je put njegove milosti,</p><p class="stih2">ali svatko dobiva prema djelima svojim.</p><h4>Neminovnost odmazde</h4><p class="stih1"> <span class="brojRetka" id="17">17</span>Ne reci: »Sakrit ću se od Boga;</p><p class="stih2">tko će misliti na mene gore u visini?</p><p class="stih1">Među tolikim mnoštvom neće me prepoznati;</p><p class="stih2">što sam ja u neizmjernom stvaranju?«</p><p class="stih1"> <span class="brojRetka" id="18">18</span>Gle: nebo i nebesa nad nebesima,</p><p class="stih2">bezdan i zemlja zadrhte kad ih Gospod pohodi.</p><p class="stih1"> <span class="brojRetka" id="19">19</span>Gorski vrhunci i temelji zemaljski</p><p class="stih2">istodobno se tresu kad na njih pogleda.</p><p class="stih1"> <span class="brojRetka" id="20">20</span>Ali na sve to tko će misliti?</p><p class="stih2">I tko da shvati putove njegove?</p><p class="stih1"> <span class="brojRetka" id="21">21</span>Ima i oluja koje nitko ne vidi,</p><p class="stih2">skrivena je većina njegovih djela.</p><p class="stih1"> <span class="brojRetka" id="22">22</span>»Pravedna djela tko će objaviti?</p><p class="stih2">I tko ih očekuje? Jer ugovor je daleko.«</p><p class="stih1"> <span class="brojRetka" id="23">23</span>Tako misli čovjek kratke pameti,</p><p class="stih2">bez razbora, omamljen svojim tlapnjama.</p><h4>Čovjek u stvaranju</h4><p class="stih1"> <span class="brojRetka" id="24">24</span>Slušaj, sine moj, i steći ćeš spoznaju;</p><p class="stih2">upravi svoje srce riječima mojim.</p><p class="stih1"> <span class="brojRetka" id="25">25</span>Odmjereno ću ti objasniti stegu</p><p class="stih2">i pomno izložiti znanje.</p><p class="stih1"> <span class="brojRetka" id="26">26</span>Bog u početku stvori djela svoja</p><p class="stih2">i dodijeli nakon stvaranja svakomu mjesto.</p><p class="stih1"> <span class="brojRetka" id="27">27</span>Uredio je djela svoja za sva vremena,</p><p class="stih2">od njihovih početaka do njihove daleke budućnosti:</p><p class="stih1">niti gladuju, niti se trude,</p><p class="stih2">niti ikad napuštaju svoje dužnosti.</p><p class="stih1"> <span class="brojRetka" id="28">28</span>Nijedno od njih svoga bližnjega ne tlači</p><p class="stih2">i nikad ne krši njegove zapovijedi.</p><p class="stih1"> <span class="brojRetka" id="29">29</span>A poslije Gospod pogleda na zemlju</p><p class="stih2">i napuni je svojim dobrima.</p><p class="stih1"> <span class="brojRetka" id="30">30</span>Pokri joj površje svakojakim životinjama</p><p class="stih2">i sve se opet vraća njoj.</p><p class="noviRedak"> </p>