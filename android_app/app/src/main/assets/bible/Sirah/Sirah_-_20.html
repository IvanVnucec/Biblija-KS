<h4>Šutnja i govor</h4><p class="pocetakParagrafa"> <span class="brojRetka" id="1">1</span>Ima prijekor koji nije zgodan,</p><p class="stih2">i ima tko prešuti, i taj je razuman.</p><p class="stih1"> <span class="brojRetka" id="2">2</span>Ali bolje je koriti nego se gnjeviti,</p><p class="stih1"> <span class="brojRetka" id="3">3</span>i tko priznaje, uklanja se poniženju.</p><p class="stih1"> <span class="brojRetka" id="4">4</span>Kao uškopljenik koji hoće razdjevičiti djevicu,</p><p class="stih2">takav je onaj tko hoće pravdu provesti nasiljem.</p><p class="stih1"> <span class="brojRetka" id="5">5</span>Ima tko šuti, pa se smatra mudrim,</p><p class="stih2">a drugoga mrze zbog brbljanja.</p><p class="stih1"> <span class="brojRetka" id="6">6</span>Ima tko šuti jer ne zna odgovoriti;</p><p class="stih2">drugi šuti jer čeka pravi čas.</p><p class="stih1"> <span class="brojRetka" id="7">7</span>Mudar čovjek šuti do zgodnog časa,</p><p class="stih2">a luđak i brbljavac propuštaju zgodu.</p><p class="stih1"> <span class="brojRetka" id="8">8</span>Tko odviše govori, postaje odvratan,</p><p class="stih2">a tko je odviše slobodan, postaje mrzak.</p><h4>Paradoksi</h4><p class="stih1"> <span class="brojRetka" id="9">9</span>Netko u nesreći nalazi sreću,</p><p class="stih2">a gdjekoji dobitak postaje gubitak.</p><p class="stih1"> <span class="brojRetka" id="10">10</span>Ima dar koji ti ništa ne koristi</p><p class="stih2">i dar koji se dvostruko isplaćuje.</p><p class="stih1"> <span class="brojRetka" id="11">11</span>Ima slave koja vodi poniženju,</p><p class="stih2">a ima ljudi koji iz poniženja podignu glavu.</p><p class="stih1"> <span class="brojRetka" id="12">12</span>Netko kupi mnogo za malo novaca,</p><p class="stih2">a ipak plati sedmerostruko.</p><p class="stih1"> <span class="brojRetka" id="13">13</span>Mudrac stekne naklonost svojim riječima,</p><p class="stih2">dok luđaci prosipaju laske uzalud.</p><p class="stih1"> <span class="brojRetka" id="14">14</span>Bezumnikov dar ništa ti ne koristi,</p><p class="stih2">jer njegove oči traže sedmerostruk uzvrat;</p><p class="stih1"> <span class="brojRetka" id="15">15</span>on malo daje, a mnogo predbacuje,</p><p class="stih2">i kazuje na sva usta kao razglasitelj;</p><p class="stih1">danas daje u zajam, a sutra traži natrag:</p><p class="stih2">mrzak je takav čovjek.</p><p class="stih1"> <span class="brojRetka" id="16">16</span>Luđak veli: »Nemam prijatelja</p><p class="stih2">i ne primam zahvalnosti za svoja dobročinstva.</p><p class="stih1"> <span class="brojRetka" id="17">17</span>Zlobna su jezika svi koji jedu moj kruh.«</p><p class="stih1">Koliko puta i koliki izruguju takvoga!</p><h4>Neprikladne riječi</h4><p class="stih1"> <span class="brojRetka" id="18">18</span>Bolje je pokliznuti se na cesti nego na jeziku:</p><p class="stih2">tako opakima propast iznenada dolazi.</p><p class="stih1"> <span class="brojRetka" id="19">19</span>Čovjek neugodan – neumjesna je priča</p><p class="stih2">razvučena na ustima neodgojenih.</p><p class="stih1"> <span class="brojRetka" id="20">20</span>Mudra izreka ne vrijedi u ustima luda čovjeka,</p><p class="stih2">jer je ne kazuje u pravo vrijeme.</p><p class="stih1"> <span class="brojRetka" id="21">21</span>Gdjekoga siromaštvo čuva od grijeha:</p><p class="stih2">njegova spokoja ne remeti grižnja savjesti.</p><p class="stih1"> <span class="brojRetka" id="22">22</span>Mnogi sebi uništi život zbog lažna stida</p><p class="stih2">i upropasti se zbog luđakova mnijenja.</p><p class="stih1"> <span class="brojRetka" id="23">23</span>Netko zbog stida obeća štogod prijatelju</p><p class="stih2">i učini ga bez potrebe neprijateljem.</p><h4>Laž</h4><p class="stih1"> <span class="brojRetka" id="24">24</span>Gnusna je ljaga na čovjeku laž</p><p class="stih2">i uvijek je u ustima ljudi neukih.</p><p class="stih1"> <span class="brojRetka" id="25">25</span>Bolji je i tat nego onaj tko uvijek laže,</p><p class="stih2">a oba će baštiniti propast.</p><p class="stih1"> <span class="brojRetka" id="26">26</span>Laganje je sramotan običaj,</p><p class="stih2">i sramota lažljivčeva ostaje vječno s njim.</p><h4>Mudračeva veličina i pogibelj</h4><p class="stih1"> <span class="brojRetka" id="27">27</span>Mudar čovjek stječe ugled,</p><p class="stih2">i umnik je mio velikašima.</p><p class="stih1"> <span class="brojRetka" id="28">28</span>Tko obrađuje zemlju, žanje obilnu žetvu,</p><p class="stih2">i tko znade ugoditi velikašima, prašta mu se nepravda.</p><p class="stih1"> <span class="brojRetka" id="29">29</span>Darovi i pokloni zasljepljuju oči mudracima</p><p class="stih2">i kao brnjica na ustima zaustavljaju ukore.</p><p class="stih1"> <span class="brojRetka" id="30">30</span>Skrivena mudrost i neotkriveno blago, </p><p class="stih2">kakva korist od toga obojega?</p><p class="stih1"> <span class="brojRetka" id="31">31</span>Bolji je čovjek koji krije ludost svoju</p><p class="stih2">nego čovjek koji krije svoju mudrost.</p>