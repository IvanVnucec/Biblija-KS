<p class="pocetakParagrafa"> <span class="brojRetka" id="1">1</span>Jer zao glas donosi zazor i sramotu,</p><p class="stih2">kako to biva grešniku licemjernom.</p><p class="stih1"> <span class="brojRetka" id="2">2</span>Ne predaj se u ruke svojoj strasti,</p><p class="stih2">da ti ona dušu ne rastrga kao razbješnjeli bik;</p><p class="stih1"> <span class="brojRetka" id="3">3</span>da ti ne obrsti lišće i da ti ne propadnu plodovi</p><p class="stih2">i ne ostaneš poput sasušena drveta.</p><p class="stih1"> <span class="brojRetka" id="4">4</span>Jer strastvena duša propast je onome čija je</p><p class="stih2">i čini od njega ruglo pred njegovim neprijateljima.</p><h4>Prijateljstvo</h4><p class="stih1"> <span class="brojRetka" id="5">5</span>Umilna riječ umnožava prijatelje,</p><p class="stih2">i jezik uljudan izaziva prijazne odgovore.</p><p class="stih1"> <span class="brojRetka" id="6">6</span>Neka su ti mnogi poznanici,</p><p class="stih2">ali pouzdanik samo jedan od tisuću.</p><p class="stih1"> <span class="brojRetka" id="7">7</span>Ako želiš imati prijatelja, steci ga kušanjem</p><p class="stih2">i nemoj se prebrzo u nj pouzdati.</p><p class="stih1"> <span class="brojRetka" id="8">8</span>Jer netko je prijatelj samo kad to njemu odgovara</p><p class="stih2">i taj ne ostaje vjeran u dan nevolje.</p><p class="stih1"> <span class="brojRetka" id="9">9</span>A neki će se prijatelj prometnuti u neprijatelja</p><p class="stih2">i tvoju sramotu iznijeti na vidjelo.</p><p class="stih1"> <span class="brojRetka" id="10">10</span>Gdjekoji je opet prijatelj za stolom,</p><p class="stih2">ali ga nema u času nevolje.</p><p class="stih1"> <span class="brojRetka" id="11">11</span>Dok si sretan, on će ti biti kao ti sam sebi:</p><p class="stih2">s ukućanima tvojim povjerljiv će biti;</p><p class="stih1"> <span class="brojRetka" id="12">12</span>a stigne li te zlo, okrenut će se protiv tebe</p><p class="stih2">i bježat će od tvog pogleda.</p><p class="stih1"> <span class="brojRetka" id="13">13</span>Odvoji se od svojih neprijatelja</p><p class="stih2">i čuvaj se svojih prijatelja.</p><p class="stih1"> <span class="brojRetka" id="14">14</span>Vjeran prijatelj pouzdana je zaštita;</p><p class="stih2">i tko ga je stekao našao je blago.</p><p class="stih1"> <span class="brojRetka" id="15">15</span>Pravom prijatelju nema cijene</p><p class="stih2">niti se može izmjeriti njegova vrijednost.</p><p class="stih1"> <span class="brojRetka" id="16">16</span>Pravi je prijatelj balzam života,</p><p class="stih2">nalazi ga onaj tko se Gospoda boji.</p><p class="stih1"> <span class="brojRetka" id="17">17</span>Tko se Gospoda boji, nalazi prave prijatelje,</p><p class="stih2">jer kakav čovjek, takav mu i prijatelj.</p><h4>Nauk mudrosti</h4><p class="stih1"> <span class="brojRetka" id="18">18</span>Sine, uči od mladosti svoje, prigrli pouku,</p><p class="stih2">pa ćeš do svojih sjedina nalaziti mudrost.</p><p class="stih1"> <span class="brojRetka" id="19">19</span>Prilazi joj kao orač i sijač</p><p class="stih2">i očekuj obilnu ljetinu,</p><p class="stih1">jer malo ćeš se oko nje truditi</p><p class="stih2">i brzo ćeš jesti od ploda njezina.</p><p class="stih1"> <span class="brojRetka" id="20">20</span>Veoma je opora nepokornima,</p><p class="stih2">i nerazborit ne ustraje u njoj.</p><p class="stih1"> <span class="brojRetka" id="21">21</span>Ona ga tišti kao težak kamen</p><p class="stih2">i on ne oklijeva da je odbaci.</p><p class="stih1"> <span class="brojRetka" id="22">22</span>Jer stega je vjerna svojem imenu,</p><p class="stih2">ona mnogima nije dostupna.</p><p class="stih1"> <span class="brojRetka" id="23">23</span>Poslušaj, sine, primi moj naputak</p><p class="stih2">i ne odbaci savjeta mog.</p><p class="stih1"> <span class="brojRetka" id="24">24</span>Stavi svoje noge u njezine okove</p><p class="stih2">i vrat svoj u njezin jaram.</p><p class="stih1"> <span class="brojRetka" id="25">25</span>Podmetni svoja leđa pod njezin teret,</p><p class="stih2">i neka ti ne smetaju njezine uzde.</p><p class="stih1"> <span class="brojRetka" id="26">26</span>Svom dušom svojom pristupi k njoj</p><p class="stih2">i svom snagom svojom slijedi putove njezine.</p><p class="stih1"> <span class="brojRetka" id="27">27</span>Ispituj i istražuj je, i ona će ti se objaviti;</p><p class="stih2">i kad je jednom uhvatiš, ne puštaj je.</p><p class="stih1"> <span class="brojRetka" id="28">28</span>Jer ćeš naposljetku u njoj naći mir,</p><p class="stih2">i ona će ti se pretvoriti u radost.</p><p class="stih1"> <span class="brojRetka" id="29">29</span>Njezini okovi bit će moćna zaštita</p><p class="stih2">i njezin jaram halja časti.</p><p class="stih1"> <span class="brojRetka" id="30">30</span>Njezin jaram bit će zlatni ures,</p><p class="stih2">njezine uzde grimizne vrpce.</p><p class="stih1"> <span class="brojRetka" id="31">31</span>Nosit ćeš je kao svečanu odoru</p><p class="stih2">i vezat ćeš je kao krasni vijenac.</p><p class="stih1"> <span class="brojRetka" id="32">32</span>Ako si voljan, sine, možeš postati mudar;</p><p class="stih2">i ako se potrudiš, steći ćeš razboritost.</p><p class="stih1"> <span class="brojRetka" id="33">33</span>Ako si pripravan slušati, naučit ćeš;</p><p class="stih2">ako poslušaš, bit ćeš mudar.</p><p class="stih1"> <span class="brojRetka" id="34">34</span>Nek’ ti je mjesto u staračkom zboru;</p><p class="stih2">i vidiš li mudraca, drži se uz njega.</p><p class="stih1"> <span class="brojRetka" id="35">35</span>Rado slušaj svaku riječ koja dolazi od Boga</p><p class="stih2">i neka ti ne promaknu oštroumne izreke.</p><p class="stih1"> <span class="brojRetka" id="36">36</span>Vidiš li razborita čovjeka, rano ga posjeti</p><p class="stih2">i neka tvoja stopala istaru njegov prag.</p><p class="stih1"> <span class="brojRetka" id="37">37</span>Razmišljaj o zapovijedima Gospodnjim</p><p class="stih2">i neprestano se drži njegovih naredaba,</p><p class="stih1">i Gospod će osnažiti tvoje srce</p><p class="stih2">i steći ćeš mudrost koju želiš.</p>