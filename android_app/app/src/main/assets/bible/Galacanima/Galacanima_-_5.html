<h2>III. EVANĐELJE KRŠĆANSKE SLOBODE</h2><h4>Odgovorna sloboda</h4><p class="pocetakParagrafa"> <span class="brojRetka" id="1">1</span>Za slobodu nas Krist oslobodi! Držite se dakle i ne dajte se ponovno u jaram ropstva!</p><p class="pocetakParagrafa"> <span class="brojRetka" id="2">2</span>Evo ja, Pavao, velim vam: ako se obrežete, Krist vam ništa neće koristiti.  <span class="brojRetka" id="3">3</span>I ponovno jamčim svakom čovjeku koji se obreže: dužan je opsluživati sav Zakon.  <span class="brojRetka" id="4">4</span>Prekinuli ste s Kristom vi koji se u Zakonu mislite opravdati; iz milosti ste ispali.  <span class="brojRetka" id="5">5</span>Jer mi po Duhu iz vjere očekujemo pravednost, nadu svoju.  <span class="brojRetka" id="6">6</span>Uistinu, u Kristu Isusu ništa ne vrijedi ni obrezanje ni neobrezanje, nego – vjera ljubavlju djelotvorna.</p><p class="pocetakParagrafa"> <span class="brojRetka" id="7">7</span>Dobro ste trčali; tko li vas je samo spriječio da se više ne pokoravate istini?  <span class="brojRetka" id="8">8</span>Ta pobuda nije od Onoga koji vas zove!  <span class="brojRetka" id="9">9</span>Malo kvasca cijelo tijesto ukvasa.  <span class="brojRetka" id="10">10</span>Ja se uzdam u vas u Gospodinu: vi nećete drukčije misliti. A tko vas zbunjuje, snosit će osudu, tko god bio.</p><p class="pocetakParagrafa"> <span class="brojRetka" id="11">11</span>A ja, braćo, ako sveudilj propovijedam obrezanje, zašto me sveudilj progone? Onda je obeskrijepljena sablazan križa!  <span class="brojRetka" id="12">12</span>Uškopili se oni koji vas podbunjuju!</p><p class="noviRedak"> <h4>Sloboda i ljubav</h4><p class="pocetakParagrafa"> <span class="brojRetka" id="13">13</span>Doista vi ste, braćo, na slobodu pozvani! Samo neka ta sloboda ne bude izlikom tijelu, nego – ljubavlju služite jedni drugima.  <span class="brojRetka" id="14">14</span>Ta sav je Zakon ispunjen u jednoj jedinoj riječi, u ovoj: Ljubi bližnjega svoga kao sebe samoga! <span class="brojRetka" id="15">15</span>Ako li pak jedni druge grizete i glođete, pazite da jedni druge ne proždrete.</p><p class="noviRedak"> <h4>Živjeti po Duhu</h4><p class="pocetakParagrafa"> <span class="brojRetka" id="16">16</span>Hoću reći: po Duhu živite pa nećete ugađati požudi tijela!  <span class="brojRetka" id="17">17</span>Jer tijelo žudi protiv Duha, a Duh protiv tijela. Doista, to se jedno drugomu protivi da ne činite što hoćete.  <span class="brojRetka" id="18">18</span>Ali ako vas Duh vodi, niste pod Zakonom.  <span class="brojRetka" id="19">19</span>A očita su djela tijela. To su: bludnost, nečistoća, razvratnost,  <span class="brojRetka" id="20">20</span>idolopoklonstvo, vračanje, neprijateljstva, svađa, ljubomor, srdžbe, spletkarenja, razdori, strančarenja,  <span class="brojRetka" id="21">21</span>zavisti, pijančevanja, pijanke i tome slično. Unaprijed vam kažem, kao što vam već rekoh: koji takvo što čine, kraljevstva Božjega neće baštiniti.  <span class="brojRetka" id="22">22</span>Plod je pak Duha: ljubav, radost, mir, velikodušnost, uslužnost, dobrota, vjernost,  <span class="brojRetka" id="23">23</span>blagost, uzdržljivost. Protiv tih nema zakona.</p><p class="pocetakParagrafa"> <span class="brojRetka" id="24">24</span>Koji su Kristovi, razapeše tijelo sa strastima i požudama.</p><p class="noviRedak"> <h4>Primjena načela ljubavi</h4><p class="pocetakParagrafa"> <span class="brojRetka" id="25">25</span>Ako živimo po Duhu, po Duhu se i ravnajmo!  <span class="brojRetka" id="26">26</span>Ne hlepimo za taštom slavom! Ne izazivajmo jedni druge, ne zaviđajmo jedni drugima!</p></p></p></p>