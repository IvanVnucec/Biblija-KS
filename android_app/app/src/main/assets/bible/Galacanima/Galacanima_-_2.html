<h4>Pavao priznat u Jeruzalemu</h4><p class="pocetakParagrafa"> <span class="brojRetka" id="1">1</span>Zatim nakon četrnaest godina opet uziđoh u Jeruzalem s Barnabom, a povedoh sa sobom i Tita.  <span class="brojRetka" id="2">2</span>Uziđoh po objavi i izložih im – napose uglednijima – evanđelje koje propovijedam među poganima da ne bih možda, ili da nisam, trčao uzalud.</p><p class="pocetakParagrafa"> <span class="brojRetka" id="3">3</span>Čak ni Tit, pratilac moj, premda Grk, nije bio prisiljen obrezati se,  <span class="brojRetka" id="4">4</span>i to radi uljezâ, lažne braće, koja se ušuljaše da vrebaju slobodu koju imamo u Kristu Isusu, ne bi li nas učinili robovima.  <span class="brojRetka" id="5">5</span>Ne, ni načas im nismo popustili, nismo se podložili: da istina evanđelja ostane kod vas!</p><p class="pocetakParagrafa"> <span class="brojRetka" id="6">6</span>A oni koji štogod znače – bili oni što bili, nije mi do toga, Bog ne gleda tko je tko – ti uglednici, uistinu, ništa nisu pridometnuli.  <span class="brojRetka" id="7">7</span>Nego, naprotiv, vidjevši da mi je povjereno evanđelje za neobrezane, kao Petru za obrezane –  <span class="brojRetka" id="8">8</span>jer Onaj koji je bio na djelu po Petrovu apostolstvu među obrezanima, bio je na djelu i po meni među poganima –  <span class="brojRetka" id="9">9</span>i spoznavši milost koja mi je dana, Jakov, Kefa i Ivan, smatrani stupovima, pružiše meni i Barnabi desnice zajedništva: mi ćemo među pogane, a oni među obrezane!  <span class="brojRetka" id="10">10</span>Samo neka se sjećamo siromaha, što sam revno i činio.</p><p class="noviRedak"> <h4>Petar i Pavao u Antiohiji</h4><p class="pocetakParagrafa"> <span class="brojRetka" id="11">11</span>A kad Kefa stiže u Antiohiju, u lice mu se usprotivih jer je zavrijedio osudu:  <span class="brojRetka" id="12">12</span>doista, prije nego stigoše neki od Jakova, blagovao je zajedno s poganima; a kad oni dođoše, počeo se povlačiti i odvajati bojeći se onih iz obrezanja.  <span class="brojRetka" id="13">13</span>Za njim se povedoše i ostali Židovi te je i Barnaba zaveden tom prijetvornošću.</p><p class="pocetakParagrafa"> <span class="brojRetka" id="14">14</span>Ali kad vidjeh da ne hode ravno, po istini evanđelja, rekoh Kefi pred svima: »Ako ti, Židov, poganski živiš, a ne židovski, kako možeš siliti pogane da se požidove?«</p><p class="noviRedak"> <h4>Pavlovo evanđelje</h4><p class="pocetakParagrafa"> <span class="brojRetka" id="15">15</span>Mi smo podrijetlom Židovi, a ne »grešnici iz poganstva«.  <span class="brojRetka" id="16">16</span>Ali znamo: čovjek se ne opravdava po djelima Zakona, nego vjerom u Isusa Krista. Zato i mi u Krista Isusa povjerovasmo da se opravdamo po vjeri u Krista, a ne po djelima Zakona jer se po djelima Zakona nitko neće opravdati.</p><p class="pocetakParagrafa"> <span class="brojRetka" id="17">17</span>Ako se pak po tome što zaiskasmo opravdati se u Kristu očitovalo da smo i mi grešnici, nije li onda Krist u službi grijeha? Nipošto!  <span class="brojRetka" id="18">18</span>Doista, ako ponovno gradim što sam bio srušio, pokazujem da sam prijestupnik.  <span class="brojRetka" id="19">19</span>Ta po Zakonu ja Zakonu umrijeh da Bogu živim. S Kristom sam razapet.  <span class="brojRetka" id="20">20</span>Živim, ali ne više ja, nego živi u meni Krist. A što sada živim u tijelu, u vjeri živim u Sina Božjega koji me ljubio i predao samoga sebe za mene.  <span class="brojRetka" id="21">21</span>Ne dokidam milosti Božje! Doista, ako je opravdanje po Zakonu, onda je Krist uzalud umro.</p></p></p>