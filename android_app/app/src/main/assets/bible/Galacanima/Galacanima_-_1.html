<h2>UVOD</h2><h4>Naslov i pozdrav</h4><p class="pocetakParagrafa"> <span class="brojRetka" id="1">1</span>Pavao, apostol – ne od ljudi ni po kojem čovjeku, nego po Isusu Kristu i Bogu Ocu koji ga uskrisi od mrtvih –  <span class="brojRetka" id="2">2</span>i sva braća koja su sa mnom: Crkvama u Galaciji.  <span class="brojRetka" id="3">3</span>Milost vam i mir od Boga, Oca našega, i Gospodina Isusa Krista,  <span class="brojRetka" id="4">4</span>koji sam sebe dade za grijehe naše da nas istrgne iz sadašnjega svijeta opakoga kao što je volja Boga i Oca našega,  <span class="brojRetka" id="5">5</span>komu slava u vijeke vjekova! Amen.</p><p class="noviRedak"> <h4>Evanđelje je samo jedno</h4><p class="pocetakParagrafa"> <span class="brojRetka" id="6">6</span>Čudim se da od Onoga koji vas pozva na milost Kristovu tako brzo prelazite na neko drugo evanđelje,  <span class="brojRetka" id="7">7</span>koje uostalom i ne postoji. Postoje samo neki koji vas zbunjuju i hoće prevratiti evanđelje Kristovo.  <span class="brojRetka" id="8">8</span>Ali kad bismo vam mi, ili kad bi vam anđeo s neba navješćivao neko evanđelje mimo onoga koje vam mi navijestismo, neka je proklet!  <span class="brojRetka" id="9">9</span>Što smo već rekli, to sad i ponavljam: navješćuje li vam tko neko evanđelje mimo onoga koje primiste, neka je proklet.</p><p class="pocetakParagrafa"> <span class="brojRetka" id="10">10</span>Doista, nastojim li ovo pridobiti ljude ili Boga? Ili idem li za tim da ljudima ugodim? Kad bih sveudilj nastojao ljudima ugađati, ne bih bio Kristov sluga.</p><p class="noviRedak"> <h2>I. PAVLOVA OSOBNA OBRANA</h2><h4>Božji poziv</h4><p class="pocetakParagrafa"> <span class="brojRetka" id="11">11</span>Obznanjujem vam, braćo: evanđelje koje sam navješćivao nije od ljudi,  <span class="brojRetka" id="12">12</span>niti ga ja od kojeg čovjeka primih ili naučih, nego objavom Isusa Krista.</p><p class="pocetakParagrafa"> <span class="brojRetka" id="13">13</span>Ta čuli ste za moje negdašnje ponašanje u židovstvu: preko svake sam mjere progonio i pustošio Crkvu Božju  <span class="brojRetka" id="14">14</span>te sam u židovstvu, prerevno odan otačkim predajama, nadmašio mnoge vršnjake u svojem narodu.</p><p class="pocetakParagrafa"> <span class="brojRetka" id="15">15</span>Ali kad se Onomu koji me odvoji već od majčine utrobe i pozva milošću svojom, svidjelo  <span class="brojRetka" id="16">16</span>otkriti mi Sina svoga da ga navješćujem među poganima, odmah, ne posavjetovah se s tijelom i krvlju  <span class="brojRetka" id="17">17</span>i ne uziđoh u Jeruzalem k onima koji bijahu apostoli prije mene, nego odoh u Arabiju pa se opet vratih u Damask.</p><p class="pocetakParagrafa"> <span class="brojRetka" id="18">18</span>Onda nakon tri godine uziđoh u Jeruzalem potražiti Kefu i ostadoh kod njega petnaest dana.  <span class="brojRetka" id="19">19</span>Od apostola ne vidjeh nikoga drugog osim Jakova, brata Gospodinova.  <span class="brojRetka" id="20">20</span>Što vam pišem, Bog mi je svjedok, ne lažem.  <span class="brojRetka" id="21">21</span>Zatim dođoh u krajeve sirijske i cilicijske.  <span class="brojRetka" id="22">22</span>Osobno pak bijah nepoznat Kristovim crkvama u Judeji.  <span class="brojRetka" id="23">23</span>One su samo čule: »Negdašnji naš progonitelj sada navješćuje vjeru koju je nekoć pustošio«  <span class="brojRetka" id="24">24</span>i slavile su Boga zbog mene.</p></p></p>