<h4>Pjesan o vinogradu</h4><p class="pocetakParagrafa"> <span class="brojRetka" id="1">1</span>Zapjevat ću svojemu dragome,</p><p class="stih2">pjesmu svog ljubljenog njegovu vinogradu.</p><p class="stih1">Moj je dragi imao vinograd</p><p class="stih2">na brežuljku rodnome.</p><p class="stih1"> <span class="brojRetka" id="2">2</span>Okopa ga, iskrči kamenje,</p><p class="stih2">posadi ga lozom plemenitom.</p><p class="stih1">Posred njega kulu on podiže</p><p class="stih2">i u nj tijesak metnu.</p><p class="stih1">Nadaše se da će uroditi grožđem,</p><p class="stih2">a on izrodi vinjagu.</p><p class="stih1"> <span class="brojRetka" id="3">3</span>Sad, žitelji jeruzalemski</p><p class="stih2">i ljudi Judejci,</p><p class="stih1">presudite izmeđ’ mene</p><p class="stih2">i vinograda mojega.</p><p class="stih1"> <span class="brojRetka" id="4">4</span>Što još mogoh učiniti za svoj vinograd</p><p class="stih2">pa da nisam učinio?</p><p class="stih1">Nadah se da će uroditi grožđem,</p><p class="stih2">zašto vinjagu izrodi?</p><p class="stih1"> <span class="brojRetka" id="5">5</span>No sad ću vam reći</p><p class="stih2">što ću učiniti od svog vinograda:</p><p class="stih1">plot ću mu soriti da ga opustoše,</p><p class="stih2">zidinu razvaliti da ga izgaze.</p><p class="stih1"> <span class="brojRetka" id="6">6</span>U pustoš ću ga obratiti, ni obrezana ni okopana,</p><p class="stih2">nek’ u drač i trnje sav zaraste;</p><p class="stih1">zabranit ću oblacima</p><p class="stih2">da dažde nad njime.</p><p class="stih1"> <span class="brojRetka" id="7">7</span>Vinograd Jahve nad vojskama</p><p class="stih2">dom je Izraelov;</p><p class="stih1">izabrani nasad njegov</p><p class="stih2">ljudi Judejci.</p><p class="stih1">Nadao se pravdi, a eto nepravde,</p><p class="stih2">nadao se pravičnosti, a eto vapaja.</p><h4>Kletve</h4><p class="stih1"> <span class="brojRetka" id="8">8</span>Jao vama koji kuću kući primičete</p><p class="stih2">i polje s poljem sastavljate,</p><p class="stih1">dok sve mjesto ne zauzmete</p><p class="stih2">te postanete jedini u zemlji.</p><p class="stih1"> <span class="brojRetka" id="9">9</span>Na uši moje reče Jahve nad vojskama:</p><p class="stih2">»Doista, mnoge će kuće opustjeti,</p><p class="stih2">velike i lijepe, bit će bez žitelja.</p><p class="stih1"> <span class="brojRetka" id="10">10</span>Deset rali vinograda dat će samo bačvicu,</p><p class="stih2">mjera sjemena dat će samo mjericu.«</p><p class="stih1"> <span class="brojRetka" id="11">11</span>Jao onima što već jutrom na uranku</p><p class="stih2">žestokim se pićem zalijevaju</p><p class="stih1">i kasno noću sjede</p><p class="stih2">vinom raspaljeni.</p><p class="stih1"> <span class="brojRetka" id="12">12</span>Na gozbama im harfe i citare,</p><p class="stih2">bubnjevi i frule uz vino,</p><p class="stih1">a za djelo Jahvino ne mare,</p><p class="stih2">ne gledaju djelo ruku njegovih.</p><p class="stih1"> <span class="brojRetka" id="13">13</span>Stoga će u ropstvo narod moj odvesti,</p><p class="stih2">jer nema razumnosti,</p><p class="stih1">odličnici njegovi od gladi će umirati,</p><p class="stih2">puk njegov od žeđi će gorjeti.</p><p class="noviRedak"> </p><p class="stih1"> <span class="brojRetka" id="14">14</span>Da, podzemlje će razvaliti ždrijelo,</p><p class="stih2">razjapit će ralje neizmjerne</p><p class="stih1">da se u njih strmoglave odličnici mu i mnoštvo</p><p class="stih2">sa svom grajom i veseljem!</p><p class="stih1"> <span class="brojRetka" id="15">15</span>Smrtnik će nikom poniknuti, ponizit’ se čovjek,</p><p class="stih2">oborit će se pogled silnih.</p><p class="stih1"> <span class="brojRetka" id="16">16</span>Jahve nad vojskama uzvisit će se sudom,</p><p class="stih2">i Bog će sveti otkrit’ svetost svoju.</p><p class="stih1"> <span class="brojRetka" id="17">17</span>Jaganjci će pásti kao na pašnjacima,</p><p class="stih2">a jarci će brstiti po ruševinama bogataškim.</p><p class="noviRedak"> </p><p class="stih1"> <span class="brojRetka" id="18">18</span>Jao onima koji na se krivnju vuku volovskom užadi</p><p class="stih2">i grijeh kolskim konopcem –</p><p class="stih1"> <span class="brojRetka" id="19">19</span>onima što govore: »Neka pohiti,</p><p class="stih2">neka poteče s djelom svojim</p><p class="stih1">da bismo ga vidjeli,</p><p class="stih2">neka se približi i završi</p><p class="stih1">naum Sveca Izraelova</p><p class="stih2">da bismo znali!«</p><p class="noviRedak"> </p><p class="stih1"> <span class="brojRetka" id="20">20</span>Jao onima koji zlo dobrom nazivaju,</p><p class="stih2">a dobro zlom,</p><p class="stih1">koji od tame svjetlost prave,</p><p class="stih2">a od svjetlosti tamu,</p><p class="stih1">koji gorko slatkim čine,</p><p class="stih2">a slatko gorkim!</p><p class="noviRedak"> </p><p class="stih1"> <span class="brojRetka" id="21">21</span>Jao onima koji su mudri u svojim očima</p><p class="stih2">i pametni sami pred sobom!</p><p class="stih1"> <span class="brojRetka" id="22">22</span>Jao onima koji su jaki u vinu</p><p class="stih2">i junaci u miješanju jakih pića;</p><p class="stih1"> <span class="brojRetka" id="23">23</span>onima koji za mito brane krivca,</p><p class="stih2">a pravedniku uskraćuju pravdu!</p><p class="noviRedak"> </p><p class="stih1"> <span class="brojRetka" id="24">24</span>Zato, kao što plameni jezici proždiru slamu</p><p class="stih2">i kao što nestaje suha trava u plamenu,</p><p class="stih1">tako će korijen njihov istrunuti,</p><p class="stih2">poput praha razletjet’ se pupoljak njihov,</p><p class="stih1">jer odbaciše zakon Jahve nad vojskama</p><p class="stih2">i prezreše riječ Sveca Izraelova.</p><h4>Gnjev Jahvin</h4><p class="stih1"> <span class="brojRetka" id="25">25</span>Zato se raspali gnjev Jahvin protiv njegova naroda,</p><p class="stih2">i on diže ruku na nj i udari ga te se potresoše gore:</p><p class="stih1">trupla njihova leže k’o smeće po ulicama,</p><p class="stih2">ali gnjev se njegov još ne smiri,</p><p class="stih2">ruka mu je sveđer podignuta.</p><h4>Asirska najezda</h4><p class="stih1"> <span class="brojRetka" id="26">26</span>On podiže stijeg ratni narodu dalekom,</p><p class="stih2">zazviždi mu na kraj zemlje,</p><p class="stih2">i gle: brzo, spremno hita.</p><p class="noviRedak"> </p><p class="stih1"> <span class="brojRetka" id="27">27</span>U njemu nema trudna ni sustala,</p><p class="stih2">ni dremljiva niti snena,</p><p class="stih1">oko boka pojas ne otpasuje,</p><p class="stih2">na obući ne driješi remena.</p><p class="noviRedak"> </p><p class="stih1"> <span class="brojRetka" id="28">28</span>Strijele su mu dobro zašiljene,</p><p class="stih2">lukovi mu svi zapeti,</p><p class="stih1">kremen su kopita konja njegovih,</p><p class="stih2">vihor su točkovi bojnih mu kola.</p><p class="noviRedak"> </p><p class="stih1"> <span class="brojRetka" id="29">29</span>Rika mu je k’o u lava</p><p class="stih2">i riče k’o lavovi mladi,</p><p class="stih1">reži, grabi plijen i odnosi,</p><p class="stih2">a nikoga da mu ga istrgne.</p><p class="noviRedak"> </p><p class="stih1"> <span class="brojRetka" id="30">30</span>U dan onaj režat će na njega</p><p class="stih2">k’o što more buči.</p><p class="stih1">Pogledaš li zemlju – sve tmina, tjeskoba,</p><p class="stih2">svjetlost proguta tmina oblačna.</p>