<h4>Molitva zahvalnica</h4><p class="pocetakParagrafa"> <span class="brojRetka" id="1">1</span>Jahve, ti si Bog moj,</p><p class="stih2">uznosim te, tvoje ime slavim,</p><p class="stih1">jer si proveo čudesan naum,</p><p class="stih2">smišljen od davnine, istinit i vjeran,</p><p class="stih1"> <span class="brojRetka" id="2">2</span>jer grad si pretvorio u hrpu kamenja,</p><p class="stih2">a mjesto utvrđeno u ruševine.</p><p class="stih1">Tvrđa neprijateljska više nije grad,</p><p class="stih2">dovijeka se više obnoviti neće.</p><p class="stih1"> <span class="brojRetka" id="3">3</span>Zato te slavi narod snažan,</p><p class="stih2">grad moćnih plemena tebe se boji;</p><p class="stih1"> <span class="brojRetka" id="4">4</span>jer ti si utočište nevoljnom,</p><p class="stih2">utočište ubogom u nevolji;</p><p class="stih1">ti si skrovište od pljuska</p><p class="stih2">i od žege zaklon,</p><p class="stih1">jer ćud je silnička</p><p class="stih2">kao pljusak zimski;</p><p class="stih1"> <span class="brojRetka" id="5">5</span>kao žega nad zemljom sušnom</p><p class="stih2">ti gušiš graju neprijatelja;</p><p class="stih1">kao žega sjenom oblaka</p><p class="stih2">prekinu se silniku pjesma pobjednička.</p><h4>Mesijanska svečanost</h4><p class="stih1"> <span class="brojRetka" id="6">6</span>I Jahve nad vojskama spremit će</p><p class="stih2">svim narodima na ovoj gori</p><p class="stih1">gozbu od pretiline,</p><p class="stih2">gozbu od izvrsna vina,</p><p class="stih1">od pretiline sočne,</p><p class="stih2">od vina staložena.</p><p class="stih1"> <span class="brojRetka" id="7">7</span>Na ovoj gori on će raskinuti</p><p class="stih2">zastor što zastiraše sve narode,</p><p class="stih1">pokrivač koji sva plemena pokrivaše</p><p class="stih2"> <span class="brojRetka" id="8">8</span>i uništit će smrt zasvagda.</p><p class="stih1">I suzu će sa svakog lica</p><p class="stih2">Jahve, Gospod, otrti –</p><p class="stih1">sramotu će svog naroda</p><p class="stih2">na svoj zemlji skinuti:</p><p class="stih2">tako Jahve reče.</p><p class="stih1"> <span class="brojRetka" id="9">9</span>I reći će se u onaj dan:</p><p class="stih2">»Gle, ovo je Bog naš,</p><p class="stih1">u njega se uzdasmo, on nas je spasio;</p><p class="stih2">ovo je Jahve u koga se uzdasmo!</p><p class="stih1">Kličimo i veselimo se spasenju njegovu,</p><p class="stih2"> <span class="brojRetka" id="10">10</span>jer ruka Jahvina na ovoj gori počiva!«</p><p class="stih1">Moab je izgažen na svome mjestu</p><p class="stih2">kao što se gazi slama na buništu;</p><p class="stih1"> <span class="brojRetka" id="11">11</span>ondje on razmahuje rukama</p><p class="stih2">kao što ih razmahuje plivač kada pliva.</p><p class="stih1">Ali Jahve obara njegovu ponositost</p><p class="stih2">i propinjanja ruku njegovih.</p><p class="stih1"> <span class="brojRetka" id="12">12</span>Visoku tvrđu tvojih zidina on razvaljuje,</p><p class="stih2">na zemlju baca, u prah ruši.</p>