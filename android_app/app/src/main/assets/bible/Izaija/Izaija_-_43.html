<h4>Oslobađanje Izraela</h4><p class="pocetakParagrafa"> <span class="brojRetka" id="1">1</span>Sada ovako govori Jahve,</p><p class="stih2">koji te stvorio, Jakove,</p><p class="stih2">koji te sazdao, Izraele:</p><p class="stih1">»Ne boj se, jer ja sam te otkupio;</p><p class="stih2">imenom sam te zazvao: ti si moj!</p><p class="stih1"> <span class="brojRetka" id="2">2</span>Kad preko vode prelaziš, s tobom sam;</p><p class="stih2">ili preko rijeke, neće te preplaviti.</p><p class="stih1">Pođeš li kroz vatru, nećeš izgorjeti,</p><p class="stih2">plamen te opaliti neće.</p><p class="stih1"> <span class="brojRetka" id="3">3</span>Jer ja sam Jahve, Bog tvoj,</p><p class="stih2">Svetac Izraelov, tvoj spasitelj.</p><p class="stih1">Za otkupninu tvoju dajem Egipat,</p><p class="stih2">mjesto tebe dajem Kuš i Šebu.</p><p class="stih1"> <span class="brojRetka" id="4">4</span>Jer dragocjen si u mojim očima,</p><p class="stih2">vrijedan si i ja te ljubim.</p><p class="stih1">Stog i dajem ljude za tebe,</p><p class="stih2">i narode za život tvoj.</p><p class="stih1"> <span class="brojRetka" id="5">5</span>Ne boj se,</p><p class="stih2">jer ja sam s tobom.</p><p class="stih1">S istoka ću ti dovest’ potomstvo</p><p class="stih2">i sabrat ću te sa zapada.</p><p class="stih1"> <span class="brojRetka" id="6">6</span>Reći ću sjeveru: ‘Daj mi ga!’</p><p class="stih2">a jugu: ‘Ne zadržavaj ga!’</p><p class="stih1">Sinove mi dovedi izdaleka,</p><p class="stih2">i kćeri moje s kraja zemlje,</p><p class="stih1"> <span class="brojRetka" id="7">7</span>sve koji se mojim zovu imenom,</p><p class="stih2">i koje sam na svoju slavu stvorio,</p><p class="stih2">koje sam sazdao i načinio.«</p><h4>Jahve je jedini Bog</h4><p class="stih1"> <span class="brojRetka" id="8">8</span>»Izvedi narod slijep, premda oči ima,</p><p class="stih2">i gluh, premda uši ima.</p><p class="stih1"> <span class="brojRetka" id="9">9</span>Neka se saberu sva plemena</p><p class="stih2">i neka se skupe narodi.</p><p class="stih1">Tko je od njih to prorekao</p><p class="stih2">i davno navijestio?</p><p class="stih1">Nek’ dovedu svjedoke da se opravdaju,</p><p class="stih2">neka se čuje da se može reći: ‘Istina je!’</p><p class="stih1"> <span class="brojRetka" id="10">10</span>Jer vi ste mi svjedoci«, riječ je Jahvina,</p><p class="stih2">»i moje sluge koje sam izabrao,</p><p class="stih1">da biste znali i vjerovali</p><p class="stih2">i uvidjeli da sam to ja.</p><p class="stih1">Prije mene nijedan bog nije bio načinjen</p><p class="stih2">i neće poslije mene biti.</p><p class="stih1"> <span class="brojRetka" id="11">11</span>Ja, ja sam Jahve,</p><p class="stih2">osim mene nema spasitelja.</p><p class="stih1"> <span class="brojRetka" id="12">12</span>Ja sam prorekao, spasio i navijestio,</p><p class="stih2">i nema među vama tuđinca!</p><p class="stih1">Vi ste mi svjedoci«, riječ je Jahvina,</p><p class="stih2">»a ja sam Bog  <span class="brojRetka" id="13">13</span>od vječnosti – ja jesam!</p><p class="stih1">I nitko iz ruke moje ne izbavlja;</p><p class="stih2">što učinim, tko izmijeniti može?«</p><h4>Uništenje Babilona</h4><p class="stih1"> <span class="brojRetka" id="14">14</span>Ovako govori Jahve,</p><p class="stih2">otkupitelj vaš, Svetac Izraelov:</p><p class="stih1">»Radi vas poslah protiv Babilona,</p><p class="stih2">oborit ću prijevornice zatvorima,</p><p class="stih2">i Kaldejci će udariti u kukanje.</p><p class="stih1"> <span class="brojRetka" id="15">15</span>Ja sam Jahve, Svetac vaš,</p><p class="stih2">stvoritelj Izraelov, kralj vaš!«</p><h4>Čudesa novog Izlaska</h4><p class="stih1"> <span class="brojRetka" id="16">16</span>Ovako govori Jahve,</p><p class="stih2">koji put po moru načini</p><p class="stih2">i stazu po vodama silnim;</p><p class="stih1"> <span class="brojRetka" id="17">17</span>koji izvede bojna kola i konje,</p><p class="stih2">vojsku i junake,</p><p class="stih1">i oni padoše da više ne ustanu,</p><p class="stih2">zgasnuše, kao stijenj se utrnuše.</p><p class="stih1"> <span class="brojRetka" id="18">18</span>»Ne spominjite se onog što se zbilo,</p><p class="stih2">nit’ mislite na ono što je prošlo.</p><p class="noviRedak"> </p><p class="stih1"> <span class="brojRetka" id="19">19</span>Evo, činim nešto novo;</p><p class="stih2">već nastaje. Zar ne opažate?</p><p class="stih1">Da, put ću napraviti u pustinji,</p><p class="stih2">a staze u pustoši.</p><p class="stih1"> <span class="brojRetka" id="20">20</span>Slavit će me divlje zvijeri,</p><p class="stih2">čaglji i nojevi,</p><p class="stih1">jer vodu ću stvorit’ u pustinji,</p><p class="stih2">rijeke u stepi,</p><p class="stih2">da napojim svoj narod, izabranika svoga.</p><p class="stih1"> <span class="brojRetka" id="21">21</span>I narod koji sam sebi sazdao</p><p class="stih2">moju će kazivati hvalu!«</p><h4>Nezahvalnost Izraelova</h4><p class="stih1"> <span class="brojRetka" id="22">22</span>»Ali me ti, Jakove, nisi zazvao,</p><p class="stih2">niti si se zamorio oko mene, Izraele!</p><p class="stih1"> <span class="brojRetka" id="23">23</span>Nisi mi prinosio ovce za paljenicu,</p><p class="stih2">nisi me častio žrtvama.</p><p class="stih1">A ja te silio nisam na prinose,</p><p class="stih2">nisam ti dodijavao ištući kâda.</p><p class="stih1"> <span class="brojRetka" id="24">24</span>Nisi mi kupovao za novac trsku,</p><p class="stih2">nisi me sitio salom svojih žrtava;</p><p class="stih1">nego si me grijesima svojim mučio,</p><p class="stih2">bezakonjem svojim dosađivao mi.</p><p class="noviRedak"> </p><p class="stih1"> <span class="brojRetka" id="25">25</span>A ja, ja radi sebe opačine tvoje brišem</p><p class="stih2">i grijeha se tvojih ne spominjem.</p><p class="stih1"> <span class="brojRetka" id="26">26</span>Podsjeti me, zajedno se sporimo,</p><p class="stih2">govori ti da se opravdaš.</p><p class="stih1"> <span class="brojRetka" id="27">27</span>Prvi je otac tvoj sagriješio,</p><p class="stih2">posrednici tvoji od mene se odmetnuli,</p><p class="stih1"> <span class="brojRetka" id="28">28</span>knezovi su tvoji oskvrnuli svetište.</p><p class="stih2">Tad izručih Jakova prokletstvu, i poruzi Izraela.«</p>