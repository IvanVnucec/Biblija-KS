<p class="pocetakParagrafa"> <span class="brojRetka" id="1">1</span> Jao onima koji izdaju odredbe</p><p class="stih2">nepravedne,</p><p class="stih2">koji ispisuju propise tlačiteljske;</p><p class="stih1"> <span class="brojRetka" id="2">2</span>koji uskraćuju pravdu ubogima</p><p class="stih2">i otimlju pravo sirotinji mog naroda,</p><p class="stih1">da oplijene udovice,</p><p class="stih2">da opljačkaju sirote!</p><p class="stih1"> <span class="brojRetka" id="3">3</span>Što ćete činiti u dan kazne</p><p class="stih2">kad izdaleka propast dođe?</p><p class="stih1">Kom ćete se za pomoć uteći,</p><p class="stih2">gdje ostaviti blago svoje</p><p class="stih1"> <span class="brojRetka" id="4">4</span>da se ne morate među roblje pognuti,</p><p class="stih2">pasti među poklanima?</p><p class="stih1">Na sve to gnjev se njegov neće smiriti,</p><p class="stih2">ruka će mu ostat’ ispružena.</p><h4>Protiv jednoga asirskog kralja</h4><p class="stih1"> <span class="brojRetka" id="5">5</span>Jao Asiru, šibi gnjeva mojega,</p><p class="stih2">prutu kojim srdžba moja zamahuje!</p><p class="stih1"> <span class="brojRetka" id="6">6</span>Na puk ga poslah nevjeran,</p><p class="stih2">na narod što me razjari,</p><p class="stih1">da ga oplijeni i opljačka,</p><p class="stih2">da ga izgazi k’o blato na ulici.</p><p class="stih1"> <span class="brojRetka" id="7">7</span>Ali on nije tako mislio</p><p class="stih2">i u srcu nije tako sudio,</p><p class="stih1">već u srcu zasnova zator,</p><p class="stih2">istrebljenje mnogih naroda.</p><p class="stih1"> <span class="brojRetka" id="8">8</span>Govoraše: »Nisu li svi knezovi moji kraljevi?</p><p class="stih2"> <span class="brojRetka" id="9">9</span>Nije li Kalno kao Karkemiš?</p><p class="stih1">Nije li Hamat kao Arpad,</p><p class="stih2">Samarija kao Damask?</p><p class="stih1"> <span class="brojRetka" id="10">10</span>Kao što mi ruka dosegnu kraljevstva kumira,</p><p class="stih2">bogatija kipovima od Jeruzalema i Samarije,</p><p class="stih1"> <span class="brojRetka" id="11">11</span>kao što učinih sa Samarijom i kumirima njenim,</p><p class="stih2">neću li učiniti s Jeruzalemom i s likovima njegovim?«</p><p class="pocetakParagrafa"> <span class="brojRetka" id="12">12</span>I kad dovrši Gospod sve djelo svoje na gori Sionu i u Jeruzalemu, kaznit će plod ohola srca kralja asirskog i drskost njegovih ponositih očiju.  <span class="brojRetka" id="13">13</span>Jer reče:</p><p class="stih1">»Učinih snagom svoje ruke</p><p class="stih2">i mudrošću svojom, jer sam uman;</p><p class="stih1">uklonih međe narodima</p><p class="stih2">i blaga njihova opljačkah,</p><p class="stih1">kao junak oborih one</p><p class="stih2">što sjede na prijestoljima.</p><p class="stih1"> <span class="brojRetka" id="14">14</span>Ruka moja kao gnijezda zgrabi</p><p class="stih2">bogatstva narodâ.</p><p class="stih1">Kao što se kupē ostavljena jaja,</p><p class="stih2">zemlju svu sam pokupio</p><p class="stih1">i nikog ne bî krilima da zalepeće,</p><p class="stih2">kljun otvori, zapijuče.«</p><p class="noviRedak"> </p><p class="stih1"> <span class="brojRetka" id="15">15</span>Zar se hvali sjekira</p><p class="stih2">povrh onog koji njome siječe?</p><p class="stih1">Hoće li se oholit’ pila</p><p class="stih2">povrh onog koji njome pili?</p><p class="stih1">K’o da šiba maše onim koji je podiže,</p><p class="stih2">il’ štap diže onog koji drvo nije;</p><p class="stih1"> <span class="brojRetka" id="16">16</span>Jahve nad vojskama poslat će stoga</p><p class="stih2">gojaznima njegovim skončanje,</p><p class="stih1">slavu će mu ognjem potpaliti,</p><p class="stih2">kao što se vatra potpiruje.</p><p class="stih1"> <span class="brojRetka" id="17">17</span>Svjetlost Izraelova bit će poput ognja,</p><p class="stih2">Svetac njegov kao plamen</p><p class="stih1">koji će zapalit’ i proždrijeti drač njegov</p><p class="stih2">i trnje njegovo u jednome danu.</p><p class="stih1"> <span class="brojRetka" id="18">18</span>I krasotu njegovih šuma i voćnjaka</p><p class="stih2">uništit će od srčike do kore,</p><p class="stih2">ona će biti k’o bolesnik što se trne;</p><p class="stih1"> <span class="brojRetka" id="19">19</span>ostatak stabala šumskih</p><p class="stih2">bit će lako izbrojiti –</p><p class="stih2">dijete će ih lako popisati.</p><h4>Ime Šear Jašub</h4><p class="stih1"> <span class="brojRetka" id="20">20</span>U onaj dan:</p><p class="stih1">Ostatak Izraelov i preživjeli iz kuće Jakovljeve</p><p class="stih2">neće se više oslanjati na onoga koji ih bije,</p><p class="stih1">već će se iskreno oslanjati na Jahvu, Sveca Izraelova.</p><p class="stih1"> <span class="brojRetka" id="21">21</span>Ostatak će se vratiti, ostatak Jakovljev</p><p class="stih2">Bogu jakome.</p><p class="noviRedak"> <h4>Najava uništenja</h4><p class="pocetakParagrafa"> <span class="brojRetka" id="22">22</span>Zaista, o Izraele, sve da naroda tvojega ima kao pijeska u moru, samo će se Ostatak njegov vratiti. Određeno je uništenje, pravda se prelila,  <span class="brojRetka" id="23">23</span>Jahve, Gospod nad vojskama, poharat će, kako odredi, svu zemlju.</p><h4>Proroštvo</h4><p class="stih1"> <span class="brojRetka" id="24">24</span>Zato ovako govori Jahve nad vojskama:</p><p class="stih2">»O narode moj što prebivaš na Sionu,</p><p class="stih1">ne boj se Asira kad te šibom tuče,</p><p class="stih2">kad štap diže na tebe.</p><p class="stih1"> <span class="brojRetka" id="25">25</span>Jer, još malo, vrlo malo,</p><p class="stih2">i gnjev moj će prestati,</p><p class="stih2">moja će ih jarost uništiti.«</p><p class="stih1"> <span class="brojRetka" id="26">26</span>Na nj će Jahve nad vojskama</p><p class="stih2">bičem zamahnuti,</p><p class="stih1">kao kad udari Midjan</p><p class="stih2">na stijeni Orebu,</p><p class="stih1">i štap će dići nad more</p><p class="stih2">k’o na putu egipatskom.</p><p class="stih1"> <span class="brojRetka" id="27">27</span>U onaj dan:</p><p class="stih1">s leđa će ti breme pasti</p><p class="stih2">i jaram njegov s vrata će ti nestat’.</p><h4>Zavojevač</h4><p class="stih1"> <span class="brojRetka" id="28">28</span>Ide on od Rimona, </p><p class="stih2">dolazi na Ajat,</p><p class="stih1">prelazi Migron, </p><p class="stih2">u Mikmasu breme odlaže.</p><p class="stih1"> <span class="brojRetka" id="29">29</span>Prelaze klance, </p><p class="stih2">u Gebi im je noćište;</p><p class="stih1">Rama dršće, </p><p class="stih2">Gibea Šaulova bježi.</p><p class="stih1"> <span class="brojRetka" id="30">30</span>Viči iza glasa, Bat Galime!</p><p class="stih2">Slušaj ga, Lajšo!</p><p class="stih2">Odgovori mu, Anatote!</p><p class="stih1"> <span class="brojRetka" id="31">31</span>Madmena pobježe,</p><p class="stih2">utekoše stanovnici gebimski.</p><p class="stih1"> <span class="brojRetka" id="32">32</span>Još danas zaustavit će se u Nobu,</p><p class="stih2">rukom prijeti gori Kćeri sionske,</p><p class="stih2">brijegu jeruzalemskom.</p><p class="noviRedak"> </p><p class="stih1"> <span class="brojRetka" id="33">33</span>Gle, Jahve, Gospod nad vojskama,</p><p class="stih2">kreše grane silom strahovitom:</p><p class="stih1">najviši su vršci posječeni,</p><p class="stih2">ponajviši sniženi.</p><p class="stih1"> <span class="brojRetka" id="34">34</span>Pod sjekirom pada šumska guštara,</p><p class="stih2">sa slavom svojom pada Libanon.</p></p>