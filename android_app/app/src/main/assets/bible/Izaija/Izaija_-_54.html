<h4>Plodnost Jeruzalema</h4><p class="pocetakParagrafa"> <span class="brojRetka" id="1">1</span>Kliči, nerotkinjo, koja nisi</p><p class="stih2">rađala;</p><p class="stih2">podvikuj od radosti, ti što ne znaš za trudove!</p><p class="stih1">Jer osamljena više djece ima</p><p class="stih2">negoli udana, kaže Jahve.</p><p class="stih1"> <span class="brojRetka" id="2">2</span>Raširi prostor svog šatora,</p><p class="stih2">razastri, ne štedi platna svog prebivališta,</p><p class="stih2">produži mu užeta, kolčiće učvrsti!</p><p class="stih1"> <span class="brojRetka" id="3">3</span>Jer proširit ćeš se desno i lijevo.</p><p class="stih2">Tvoje će potomstvo zavladat’ narodima</p><p class="stih2">i napučit će opustjele gradove.</p><h4>Ljubav Jahvina</h4><p class="stih1"> <span class="brojRetka" id="4">4</span>Ne boj se, nećeš se postidjeti;</p><p class="stih2">ne srami se, nećeš se crvenjeti.</p><p class="stih1">Zaboravit ćeš sramotu svoje mladosti</p><p class="stih2">i više se nećeš spominjati rugla udovištva svoga.</p><p class="stih1"> <span class="brojRetka" id="5">5</span>Jer suprug ti je tvoj Stvoritelj,</p><p class="stih2">ime mu je Jahve nad vojskama;</p><p class="stih1">tvoj je otkupitelj Svetac Izraelov, </p><p class="stih2">Bog zemlje svekolike on se zove.</p><p class="noviRedak"> </p><p class="stih1"> <span class="brojRetka" id="6">6</span>Jest, k’o ženu ostavljenu, u duši ucviljenu,</p><p class="stih2">Jahve te pozvao.</p><p class="stih1">Zar se smije otpustiti žena svoje mladosti,</p><p class="stih2">pita Bog tvoj.</p><p class="noviRedak"> </p><p class="stih1"> <span class="brojRetka" id="7">7</span>»Za kratak trenutak ostavih tebe,</p><p class="stih2">al’ u sućuti velikoj opet ću te prigrliti.</p><p class="stih1"> <span class="brojRetka" id="8">8</span>U provali srdžbe sakrih načas</p><p class="stih2">od tebe lice svoje,</p><p class="stih1">al’ u ljubavi vječnoj smilovah se tebi«,</p><p class="stih2">govori Jahve, tvoj otkupitelj.</p><p class="noviRedak"> </p><p class="stih1"> <span class="brojRetka" id="9">9</span>»Bit će mi k’o za Noinih dana,</p><p class="stih2">kad se zakleh da vode Noine</p><p class="stih2">neće više preplaviti zemlju;</p><p class="stih1">tako se zaklinjem da se više neću</p><p class="stih2">na tebe srditi nit’ ću ti prijetiti.</p><p class="noviRedak"> </p><p class="stih1"> <span class="brojRetka" id="10">10</span>Nek’ se pokrenu planine i potresu brijezi,</p><p class="stih2">al’ se ljubav moja neće odmać’ od tebe,</p><p class="stih1">nit’ će se pokolebati moj savez mira«,</p><p class="stih2">kaže Jahve koji ti se smilovao.</p><h4>Novi Jeruzalem</h4><p class="stih1"> <span class="brojRetka" id="11">11</span>»O nevoljnice, vihorom vitlana, neutješna,</p><p class="stih2">gle, postavit ću na smaragd tvoje kamenje</p><p class="stih2">i na safir tvoje temelje.</p><p class="stih1"> <span class="brojRetka" id="12">12</span>Od rubina dići ću ti kruništa,</p><p class="stih2">vrata tvoja od prozirca,</p><p class="stih2">ograde ti od dragulja.</p><p class="stih1"> <span class="brojRetka" id="13">13</span>Svi će ti sinovi Jahvini biti učenici,</p><p class="stih2">i velika će biti sreća djece tvoje.</p><p class="stih1"> <span class="brojRetka" id="14">14</span>Na pravdi ćeš biti zasnovana.</p><p class="stih2">Odbaci tjeskobu, nemaš se čega bojati,</p><p class="stih2">odbaci strah jer ti se neće primaći.</p><p class="stih1"> <span class="brojRetka" id="15">15</span>Ako li te napadnu, neće doći od mene;</p><p class="stih2">tko se na te digne, zbog tebe će pasti.</p><p class="noviRedak"> </p><p class="stih1"> <span class="brojRetka" id="16">16</span>Gle, ja sam stvorio kovača</p><p class="stih2">koji raspaljuje žeravu</p><p class="stih2">i vadi iz nje oružje da ga kuje.</p><p class="stih1">Ali stvorih i zatornika da uništava.</p><p class="stih2"> <span class="brojRetka" id="17">17</span>Neće uspjeti oružje protiv tebe skovano.</p><p class="stih1">Dokazat ćeš da je zao svaki jezik</p><p class="stih2">što na te udari na sudu.</p><p class="stih1">To je baština slugu Jahvinih,</p><p class="stih2">to im je pobjeda od mene« – riječ je Jahvina.</p>