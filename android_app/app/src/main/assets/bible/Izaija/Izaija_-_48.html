<h4>Jahve – jedini gospodar budućnosti</h4><p class="pocetakParagrafa"> <span class="brojRetka" id="1">1</span>»Čujte ovo, kućo Jakovljeva,</p><p class="stih2">vi koji se zovete imenom Izraelovim</p><p class="stih2">i koji ste izišli iz voda Judinih!</p><p class="stih1">Vi koji se Jahvinim imenom kunete</p><p class="stih2">i slavite Boga Izraelova,</p><p class="stih2">ali ne u istini i pravdi.</p><p class="stih1"> <span class="brojRetka" id="2">2</span>Jer vi se nazivate po svetome gradu</p><p class="stih2">i oslanjate se na Boga Izraelova,</p><p class="stih2">Jahve nad vojskama njemu je ime.</p><p class="stih1"> <span class="brojRetka" id="3">3</span>Događaje prošle odavna sam navijestio,</p><p class="stih2">iz mojih su izišli usta,</p><p class="stih1">i ja sam ih objavio,</p><p class="stih2">učinih brzo, i zbi se.</p><p class="stih1"> <span class="brojRetka" id="4">4</span>Jer znao sam da si tvrdokoran,</p><p class="stih2">da ti je šija žila gvozdena</p><p class="stih2">i čelo da ti je mjedeno.</p><p class="stih1"> <span class="brojRetka" id="5">5</span>Zato sam ti već tada navijestio,</p><p class="stih2">javio ti prije nego što se zbilo,</p><p class="stih1">da ne bi rekao: ‘Moj kip učini to,</p><p class="stih2">rezani moj lik i ljeveni kip zapovjediše tako!’</p><p class="noviRedak"> </p><p class="stih1"> <span class="brojRetka" id="6">6</span>Čuo si i vidio sve to;</p><p class="stih2">zar ne priznaješ?</p><p class="stih1">A sada, navijestit ću ti nešto novo,</p><p class="stih2">otajno, što još ne znaš;</p><p class="stih1"> <span class="brojRetka" id="7">7</span>ovog je trena stvoreno, a ne odavna,</p><p class="stih2">o tome dosad nisi ništa čuo,</p><p class="stih2">da ne bi rekao: ‘Znao sam.’</p><p class="stih1"> <span class="brojRetka" id="8">8</span>Nisi o tome čuo ni znao,</p><p class="stih2">niti se uho tvoje prije otvorilo,</p><p class="stih1">jer znadoh da ćeš se iznevjeriti,</p><p class="stih2">i da te od utrobe majčine zovu otpadnikom.</p><p class="stih1"> <span class="brojRetka" id="9">9</span>Radi imena svoga odgađah svoj gnjev,</p><p class="stih2">radi časti svoje susprezah se da te ne uništim.</p><p class="stih1"> <span class="brojRetka" id="10">10</span>Gle, pročistio sam te poput srebra,</p><p class="stih2">iskušao te u talioniku nevolje.</p><p class="stih1"> <span class="brojRetka" id="11">11</span>Sebe radi činih tako, sebe radi!</p><p class="stih2">Ta zar da se ime moje obeščasti?</p><p class="stih2">Slave svoje drugome ne dam!«</p><h4>Kir – miljenik Jahvin</h4><p class="stih1"> <span class="brojRetka" id="12">12</span>Čuj me, Jakove,</p><p class="stih2">Izraele, koga sam pozvao:</p><p class="stih1">Ja jesam, ja sam prvi,</p><p class="stih2">ja sam i posljednji.</p><p class="stih1"> <span class="brojRetka" id="13">13</span>Ruka moja zemlju utemelji,</p><p class="stih2">desnica mi razape nebesa.</p><p class="stih1">Pozovem ih samo,</p><p class="stih2">i odmah dolaze.</p><p class="stih1"> <span class="brojRetka" id="14">14</span>Saberite se svi i čujte:</p><p class="stih2">tko je od njih to prorekao?</p><p class="stih1">»Onaj koga Jahve ljubi ispunit će volju moju</p><p class="stih2">nad Babilonom i nad potomstvom kaldejskim.«</p><p class="stih1"> <span class="brojRetka" id="15">15</span>Ja rekoh i pozvah ga,</p><p class="stih2">vodih ga i pomogoh u naumu.</p><p class="stih1"> <span class="brojRetka" id="16">16</span>Pristupite k meni i počujte ovo:</p><p class="stih2">Od početka nisam vam govorio tajno,</p><p class="stih1">i kad se zbivalo, bijah ondje.</p><p class="stih2">– A sada me Gospod Jahve šalje s duhom svojim.</p><h4>Namjere Jahvine s Izraelom</h4><p class="stih1"> <span class="brojRetka" id="17">17</span>Ovako govori Jahve, otkupitelj tvoj,</p><p class="stih2">Svetac Izraelov:</p><p class="stih1">»Ja, Jahve, Bog tvoj,</p><p class="stih2">tvojem dobru te učim,</p><p class="stih2">vodim te putem kojim ti je ići.</p><p class="stih1"> <span class="brojRetka" id="18">18</span>O, da si pazio na zapovijedi moje,</p><p class="stih2">kao rijeka sreća bi tvoja bila,</p><p class="stih2">a pravda tvoja kao morski valovi!</p><p class="stih1"> <span class="brojRetka" id="19">19</span>Potomstva bi tvojeg bilo kao pijeska,</p><p class="stih2">a poroda utrobe tvoje kao njegovih zrnaca!</p><p class="stih1">Nikad ti se ime ne bi zatrlo</p><p class="stih2">niti izbrisalo preda mnom!«</p><h4>Pjesma izlaska iz Babilona</h4><p class="stih1"> <span class="brojRetka" id="20">20</span>Izađite iz Babilona,</p><p class="stih2">bježite iz Kaldeje!</p><p class="stih1">Glasno kličući, kazujte,</p><p class="stih2">objavljujte, do nakraj zemlje razglasite!</p><p class="stih2">Govorite: »Jahve je otkupio slugu svoga Jakova!</p><p class="stih1"> <span class="brojRetka" id="21">21</span>Nisu žeđali dok ih je kroz pustinju vodio;</p><p class="stih2">iz stijene je za njih vodu izbio,</p><p class="stih2">rascijepio je pećinu i potekla je voda.«</p><p class="stih1"> <span class="brojRetka" id="22">22</span>»Nema mira opakima«, kaže Jahve.</p>