<h4>Povratak iz progonstva</h4><p class="pocetakParagrafa"> <span class="brojRetka" id="1">1</span>Da, smilovat će se Jahve Jakovu i opet izabrati Izraela, dati mu da počine u svojoj zemlji. Pridružit će im se došljak i priključiti se domu Jakovljevu.  <span class="brojRetka" id="2">2</span>Sami će narodi po njih doći i odvesti ih u njihov kraj, a njih će dom Izraelov baštiniti u Jahvinoj zemlji kao sluge i sluškinje. I zarobit će one koji njih bijahu zarobili i gospodovat će nad svojim tlačiteljima.</p><p class="noviRedak"> <h4>Satira o smrti silnika</h4><p class="pocetakParagrafa"> <span class="brojRetka" id="3">3</span>U dan kad ti Jahve dade da počineš od svojih stradanja, nemira i teškog robovanja kojima te pritisnuše,  <span class="brojRetka" id="4">4</span>zapjevat ćeš ovu rugalicu kralju babilonskom:</p><p class="stih1">Kako nestade silnika?</p><p class="stih2">Kako nestade tlačenja?</p><p class="stih1"> <span class="brojRetka" id="5">5</span>Jahve slomi štap zlikovački</p><p class="stih2">i žezlo vladarsko</p><p class="stih1"> <span class="brojRetka" id="6">6</span>što je bijesno bılo narode</p><p class="stih2">udarcima bez kraja i konca,</p><p class="stih1">što je gnjevno vladalo narodima</p><p class="stih2">progoneć’ ih nemilice.</p><p class="stih1"> <span class="brojRetka" id="7">7</span>Počiva, miruje sva zemlja</p><p class="stih2">kličući od radosti.</p><p class="stih1"> <span class="brojRetka" id="8">8</span>Nad tobom se raduju čempresi</p><p class="stih2">i cedri libanonski:</p><p class="stih1">»Otkako si pao,</p><p class="stih2">ne dolaze nas više sjeći!«</p><p class="noviRedak"> </p><p class="stih1"> <span class="brojRetka" id="9">9</span>Zbog tebe se uzbudi podzemlje</p><p class="stih2">da te dočeka kada dođeš.</p><p class="stih1">U tvoju čast ono budi sjene,</p><p class="stih2">sve zemaljske mogućnike,</p><p class="stih1">ono diže s prijestolja</p><p class="stih2">sve kraljeve narodâ.</p><p class="stih1"> <span class="brojRetka" id="10">10</span>Svi ti oni progovaraju:</p><p class="stih2">»I ti si skršen k’o i mi,</p><p class="stih2">nama si sličan postao.</p><p class="stih1"> <span class="brojRetka" id="11">11</span>Oholost se tvoja sruši u podzemlje</p><p class="stih2">i buka tvojih harfa;</p><p class="stih1">pod tobom je ležaj od truleži,</p><p class="stih2">a crvi tvoj su pokrivač.</p><p class="stih1"> <span class="brojRetka" id="12">12</span>Kako pade sa nebesa,</p><p class="stih2">Svjetlonošo, sine Zorin?</p><p class="stih1">Kako li si oboren na zemlju,</p><p class="stih2">ti, vladaru narodâ?</p><p class="stih1"> <span class="brojRetka" id="13">13</span>U svom si srcu govorio:</p><p class="stih2">‘Uspet ću se na nebesa,</p><p class="stih1">povrh zvijezda Božjih</p><p class="stih2">prijesto ću sebi dići.</p><p class="stih1">Na zbornoj ću stolovati gori</p><p class="stih2">na krajnjem sjeveru.</p><p class="stih1"> <span class="brojRetka" id="14">14</span>Uzaći ću u visine oblačne,</p><p class="stih2">bit ću jednak Višnjemu.’</p><p class="stih1"> <span class="brojRetka" id="15">15</span>A sruši se u podzemlje,</p><p class="stih2">u dubine provalije!«</p><p class="noviRedak"> </p><p class="stih1"> <span class="brojRetka" id="16">16</span>Koji te vide, motre te</p><p class="stih2">i o tebi razmišljaju:</p><p class="stih1">»Je li to čovjek koji je zemljom tresao</p><p class="stih2">i drmao kraljevstvima,</p><p class="stih1"> <span class="brojRetka" id="17">17</span>koji je u pustinju svijet obraćao</p><p class="stih2">i sa zemljom sravnjivao gradove,</p><p class="stih2">koji sužnjeva svojih nikad nije kući otpuštao?«</p><p class="stih1"> <span class="brojRetka" id="18">18</span>Kraljevi naroda svi u časti počivaju,</p><p class="stih2">svaki u svojoj grobnici.</p><p class="stih1"> <span class="brojRetka" id="19">19</span>A ti si iz groba izbačen</p><p class="stih2">kao smeće odvratno,</p><p class="stih1">pokriven poklanima,</p><p class="stih2">mačem probodenima,</p><p class="stih1">koji su na ploče grobne pobacani</p><p class="stih2">k’o strvina zgažena!</p><p class="stih1"> <span class="brojRetka" id="20">20</span>Nećeš se združiti s njima u grobu,</p><p class="stih2">jer si zemlju svoju uništio</p><p class="stih2">i narod svoj poklao.</p><p class="stih1">I nikad se više neće spominjati</p><p class="stih2">pleme zlikovačko.</p><p class="stih1"> <span class="brojRetka" id="21">21</span>Spremite pokolj djeci</p><p class="stih2">za bezakonje otaca njihovih,</p><p class="stih1">da se više ne dignu da osvajaju zemlju</p><p class="stih2">i da ne pokriju lice svijeta!</p><p class="noviRedak"> <h4>Proroštvo protiv Babilona</h4><p class="pocetakParagrafa"> <span class="brojRetka" id="22">22</span>»Ustat ću na njih« – riječ je Jahve nad vojskama – »i zatrt ću Babilonu ime i ostatak, rod i porod« – riječ je Jahvina.  <span class="brojRetka" id="23">23</span>»Dat ću ga u posjed ježevima i močvarama. Pomest ću ga metlom zatornom« – riječ je Jahve nad vojskama.</p><h4>Slom Asirije</h4><p class="stih1"> <span class="brojRetka" id="24">24</span>Zakleo se Jahve nad vojskama:</p><p class="stih1">»Što zamislih, zbit će se, </p><p class="stih2">što naumih, izvršit će se!</p><p class="stih1"> <span class="brojRetka" id="25">25</span>Skršit ću Asur u svojoj zemlji,</p><p class="stih2">zgazit ću ga na svojim gorama.</p><p class="stih1">Jaram njegov s njih će spasti,</p><p class="stih2">spast će im s pleća breme njegovo.«</p><p class="noviRedak"> </p><p class="stih1"> <span class="brojRetka" id="26">26</span>Takva je odluka stvorena</p><p class="stih2">protiv čitave zemlje;</p><p class="stih1">takva je ruka pružena</p><p class="stih2">protiv svih naroda!</p><p class="noviRedak"> </p><p class="stih1"> <span class="brojRetka" id="27">27</span>A kad Jahve nad vojskama odluči,</p><p class="stih2">tko da se usprotivi?</p><p class="stih1">Kada ruku ispruži, </p><p class="stih2">tko da je odvrati?</p><p class="noviRedak"> <h4>Opomena Filistejcima</h4><p class="pocetakParagrafa"> <span class="brojRetka" id="28">28</span>One godine kad je umro kralj Ahaz, bî objavljeno ovo proroštvo:</p><p class="stih1"> <span class="brojRetka" id="29">29</span>Ne raduj se, sva Filistejo,</p><p class="stih2">što se slomi štap koji te udarao,</p><p class="stih1">jer će iz korijena zmijinjeg izaći ljutica</p><p class="stih2">što će izleći zmaja krilatoga.</p><p class="stih1"> <span class="brojRetka" id="30">30</span>Ubogi će pásti na mojim pašnjacima</p><p class="stih2">i u pouzdanju počivati siromasi;</p><p class="stih1">glađu ću pomoriti rod tvoj</p><p class="stih2">i pobiti što od tebe ostane.</p><p class="noviRedak"> </p><p class="stih1"> <span class="brojRetka" id="31">31</span>Kukajte, vrata! Zapomaži, grade!</p><p class="stih2">Strepi, sva Filistejo!</p><p class="stih1">Jer sa sjevera dim dolazi</p><p class="stih2">i čete njegove ne napušta nitko!</p><p class="stih1"> <span class="brojRetka" id="32">32</span>Što će se tad odgovoriti</p><p class="stih2">glasnicima naroda?</p><p class="stih1">»Jahve zasnova Sion,</p><p class="stih2">i u njem su zaštićeni siromasi njegova naroda.«</p></p></p></p>