<h2>III. TREĆI DIO KNJIGE PROROKA IZAIJE</h2><h4>Jahve prihvaća obrednike</h4><p class="pocetakParagrafa"> <span class="brojRetka" id="1">1</span>Ovako govori Jahve: »Držite se prava i činite pravdu, jer će uskoro doći moj spas i objaviti se moja pravednost.«</p><p class="pocetakParagrafa"> <span class="brojRetka" id="2">2</span>Blago čovjeku koji čini tako i sinu čovječjem što se toga pridržava: koji poštuje subotu da je ne oskvrni i koji ruke svoje čuva od svakoga zla djela.</p><p class="pocetakParagrafa"> <span class="brojRetka" id="3">3</span>Neka sin tuđinčev koji je prionuo uz Jahvu ne govori: »Jamačno će me Jahve odvojiti od svojega naroda.« Neka uškopljenik ne govori: »Ja sam, evo, tek suho drvo.«</p><p class="pocetakParagrafa"> <span class="brojRetka" id="4">4</span>Jer ovako govori Jahve: »S uškopljenicima koji obdržavaju subotu, koji izabiru što je meni drago i ostanu postojani u savezu mome –  <span class="brojRetka" id="5">5</span>podići ću u kući svojoj i među svojim zidovima spomenik i ime, bolje nego sinovima i kćerima, dat ću im vječno ime koje neće biti iskorijenjeno.</p><p class="pocetakParagrafa"> <span class="brojRetka" id="6">6</span>A sinove tuđinske koji pristadoše uz Jahvu da mu služe i da ljube ime Jahvino i da mu budu službenici, koji poštuju subotu i ne oskvrnjuju je i postojani su u savezu mome,  <span class="brojRetka" id="7">7</span>njih ću dovesti na svoju svetu goru i razveseliti u svojem domu molitve. Njihove žrtve paljenice i klanice bit će ugodne na mojem žrtveniku, jer će se dom moj zvati dom molitve za sve narode.«</p><p class="pocetakParagrafa"> <span class="brojRetka" id="8">8</span>Riječ je Gospoda Jahve koji sabire raspršene Izraelce: »Sabrat ću ih još povrh onih koji su već sabrani.«</p><h4>Nedostojnost glavara</h4><p class="stih1"> <span class="brojRetka" id="9">9</span>Sve zvijeri poljske, dođite jesti,</p><p class="stih2">i sve vi, zvijeri šumske!</p><p class="stih1"> <span class="brojRetka" id="10">10</span>Svi su mu stražari slijepi,</p><p class="stih2">i ništa ne shvaćaju.</p><p class="stih1">Svi su oni psi nijemi,</p><p class="stih2">ne mogu lajati.</p><p class="stih1">Sanjaju i drijemlju,</p><p class="stih2">najmilije im spavati.</p><p class="noviRedak"> </p><p class="stih1"> <span class="brojRetka" id="11">11</span>Psi su to proždrljivi, nezasitni;</p><p class="stih2">pastiri su to bez razbora:</p><p class="stih1">svaki svojim putem okreće,</p><p class="stih2">svaki za dobitkom svojim.</p><p class="noviRedak"> </p><p class="stih1"> <span class="brojRetka" id="12">12</span>»Dođite, donijet ću vina;</p><p class="stih2">napit ćemo se pića žestoka,</p><p class="stih1">i sutra će biti kao danas,</p><p class="stih2">izobilje veliko, preveliko!«</p><p class="noviRedak"> </p>