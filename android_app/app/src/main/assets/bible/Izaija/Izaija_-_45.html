<h4>Proroštvo o Kiru</h4><p class="pocetakParagrafa"> <span class="brojRetka" id="1">1</span>Ovako govori Jahve o Kiru,</p><p class="stih2">pomazaniku svome:</p><p class="stih2">»Primih ga za desnicu</p><p class="stih1">da pred njim oborim narode</p><p class="stih2">i raspašem bokove kraljevima,</p><p class="stih1">da rastvorim pred njim vratnice,</p><p class="stih2">da mu nijedna vrata ne budu zatvorena.</p><p class="stih1"> <span class="brojRetka" id="2">2</span>Ja ću hoditi pred tobom</p><p class="stih2">da poravnam uzvisine,</p><p class="stih1">da razbijem mjedene vratnice,</p><p class="stih2">da slomim željezne prijevornice.</p><p class="stih1"> <span class="brojRetka" id="3">3</span>Dajem ti tajna blaga</p><p class="stih2">i skrivena bogatstva,</p><p class="stih1">da bi spoznao da sam ja Jahve</p><p class="stih2">koji te zovem po imenu, Bog Izraelov.</p><p class="stih1"> <span class="brojRetka" id="4">4</span>Radi sluge svog Jakova</p><p class="stih2">i Izraela, svog izabranika,</p><p class="stih1">po imenu ja te pozvah,</p><p class="stih2">imenovah te premda me znao nisi.</p><p class="stih1"> <span class="brojRetka" id="5">5</span>Ja sam Jahve i nema drugoga;</p><p class="stih2">osim mene Boga nema.</p><p class="stih1">Iako me ne poznaš, naoružah te:</p><p class="stih2"> <span class="brojRetka" id="6">6</span>nek’ se znade od istoka do zapada</p><p class="stih2">da izvan mene sve je ništavilo.«</p><h4>Proroštvo o spasenju</h4><p class="stih1">»Ja sam Jahve i nema drugoga;</p><p class="stih2"> <span class="brojRetka" id="7">7</span>ja tvorim svjetlost i stvaram tamu.</p><p class="stih1">Ja stvaram sreću i dovodim nesreću,</p><p class="stih2">ja, Jahve, činim sve to.</p><p class="noviRedak"> </p><p class="stih1"> <span class="brojRetka" id="8">8</span>Rosite, nebesa, odozgo,</p><p class="stih2">i oblaci, daždite pravednošću.</p><p class="stih1">Neka se rastvori zemlja</p><p class="stih2">da procvjeta spasenje,</p><p class="stih1">da proklija izbavljenje!</p><p class="stih2">Ja, Jahve, stvaram sve.«</p><h4>Moć Jahvina</h4><p class="stih1"> <span class="brojRetka" id="9">9</span>Jao onome tko raspravlja s tvorcem svojim,</p><p class="stih2">a sud je među glinenim sudovima!</p><p class="stih1">Kaže li glina lončaru: »Što radiš?«</p><p class="stih2">ili djelo njegovo: »Kljast si!«</p><p class="stih1"> <span class="brojRetka" id="10">10</span>Jao onom koji kaže ocu: »Što si rodio?«</p><p class="stih2">Ili ženi: »Što si na svijet dala?«</p><p class="noviRedak"> </p><p class="stih1"> <span class="brojRetka" id="11">11</span>Ovako govori Jahve,</p><p class="stih2">Svetac Izraelov, njegov tvorac:</p><p class="stih1">»Zar je vaše da me o mojoj djeci pitate,</p><p class="stih2">i da mi nad djelom ruku mojih zapovijedate?</p><p class="stih1"> <span class="brojRetka" id="12">12</span>Ja sam načinio zemlju</p><p class="stih2">i čovjeka na njoj stvorio;</p><p class="stih1">svojim sam rukama razapeo nebesa</p><p class="stih2">i zapovijedam svim vojskama njihovim.</p><p class="stih1"> <span class="brojRetka" id="13">13</span>Ja sam ga podigao da pobijedi</p><p class="stih2">i poravnao sam mu sve putove.</p><p class="stih1">On će obnoviti moj Grad</p><p class="stih2">i sužnje moje vratiti</p><p class="stih1">bez otkupnine i naknade.«</p><p class="stih2">Tako kaže Jahve nad vojskama.</p><h4>Obraćenje narodâ</h4><p class="stih1"> <span class="brojRetka" id="14">14</span>Ovako govori Jahve:</p><p class="stih1">»Ratari Egipta i trgovci Kuša,</p><p class="stih2">i Sebejci, ljudi rasta visoka,</p><p class="stih1">prijeći će tebi i tvoji će biti;</p><p class="stih2">za tobom će ići okovani,</p><p class="stih1">tebi će se klanjati</p><p class="stih2">i molit će ti se:</p><p class="stih1">‘Jedino je kod tebe Bog, nema drugoga; </p><p class="stih2">ništavni su bogovi.’«</p><p class="noviRedak"> </p><p class="stih1"> <span class="brojRetka" id="15">15</span>Doista ti si Bog skriveni,</p><p class="stih2">Bog Izraelov, Spasitelj.</p><p class="stih1"> <span class="brojRetka" id="16">16</span>Postidjet će se </p><p class="stih2">i poniknut će svi zajedno,</p><p class="stih1">otići će u ruglu </p><p class="stih2">oni koji prave kipove.</p><p class="noviRedak"> </p><p class="stih1"> <span class="brojRetka" id="17">17</span>A Jahve će vječnim spasenjem</p><p class="stih2">spasit’ Izraela.</p><p class="stih1">Nećete se postidjeti</p><p class="stih2">i nećete poniknuti dovijeka.</p><h4>Očitost Jahvina djela</h4><p class="stih1"> <span class="brojRetka" id="18">18</span>Da, ovako govori Jahve,</p><p class="stih2">nebesa Stvoritelj – on je Bog –</p><p class="stih1">koji je oblikovao i sazdao zemlju,</p><p class="stih2">koji ju je učvrstio</p><p class="stih1">i nije je stvorio pustu,</p><p class="stih2">već ju je uobličio za obitavanje:</p><p class="stih2">»Ja sam Jahve i nema drugoga.</p><p class="stih1"> <span class="brojRetka" id="19">19</span>Nisam govorio u tajnosti,</p><p class="stih2">u zakutku mračne zemlje.</p><p class="stih1">Nisam rekao potomstvu Jakovljevu:</p><p class="stih2">‘Tražite me u pustoši.’</p><p class="stih1">Ja, Jahve, govorim pravo</p><p class="stih2">i naviještam čestito.«</p><h4>Jahve je sveopći Bog</h4><p class="stih1"> <span class="brojRetka" id="20">20</span>»Saberite se i dođite,</p><p class="stih2">pristupite zajedno,</p><p class="stih2">svi preživjeli od naroda!</p><p class="stih1">Neznalice puke oni su što nose kip izrađen od drveta</p><p class="stih2">i mole boga koji ih spasit’ ne može.</p><p class="stih1"> <span class="brojRetka" id="21">21</span>Objavite, iznesite svoje dokaze,</p><p class="stih2">svjetujte se zajedno:</p><p class="stih1">tko je to od davnine navijestio</p><p class="stih2">i od tada prorekao?</p><p class="stih1">Nisam li ja, Jahve?</p><p class="stih2">Nema drugoga boga do mene;</p><p class="stih1">Boga pravednoga i Spasitelja</p><p class="stih2">osim mene nema.</p><p class="noviRedak"> </p><p class="stih1"> <span class="brojRetka" id="22">22</span>Obratite se k meni da se spasite,</p><p class="stih2">svi krajevi zemlje,</p><p class="stih2">jer ja sam Bog i nema drugoga!</p><p class="stih1"> <span class="brojRetka" id="23">23</span>Sobom se samim kunem,</p><p class="stih2">iz mojih usta izlazi istina,</p><p class="stih2">riječ neopoziva,</p><p class="stih1">da će se preda mnom prignuti svako koljeno,</p><p class="stih2">mnome će se svaki jezik zaklinjati</p><p class="stih1"> <span class="brojRetka" id="24">24</span>govoreći: ‘Jedino je u Jahvi</p><p class="stih2">pobjeda i snaga!’«</p><p class="stih1">K njemu će doći, postiđeni,</p><p class="stih2">svi što na nj su bjesnjeli.</p><p class="stih1"> <span class="brojRetka" id="25">25</span>U Jahvi će pobijediti i proslavit’ se</p><p class="stih2">sve potomstvo Izraelovo!</p>