<h4>Moapci bježe u Judeju</h4><p class="pocetakParagrafa"> <span class="brojRetka" id="1">1</span>Šaljite jaganjce</p><p class="stih2">vladaru zemlje,</p><p class="stih1">od Stijene prema pustinji</p><p class="stih2">do gore Kćeri sionske.</p><p class="noviRedak"> </p><p class="stih1"> <span class="brojRetka" id="2">2</span>Kao razbjegle ptice,</p><p class="stih2">kao raspršeno gnijezdo</p><p class="stih1">bit će kćeri moapske</p><p class="stih2">na arnonskim gazovima.</p><p class="noviRedak"> </p><p class="stih1"> <span class="brojRetka" id="3">3</span>Daj nam savjet,</p><p class="stih2">stvori odluku!</p><p class="stih1">Sred podneva sjenu svoju</p><p class="stih2">kao noć razastri.</p><p class="stih1">Sakrij izagnane, </p><p class="stih2">ne izdaj bjegunca.</p><p class="noviRedak"> </p><p class="stih1"> <span class="brojRetka" id="4">4</span>Daj da kod tebe borave</p><p class="stih2">prognanici moapski,</p><p class="stih1">budi im okriljem </p><p class="stih2">pred pustošnikom.</p><p class="stih1">Kad se skonča tlačitelj,</p><p class="stih2">kad nestane pustošnika,</p><p class="stih2">kad ugnjetač iščezne iz zemlje,</p><p class="stih1"> <span class="brojRetka" id="5">5</span>učvrstit će se prijesto u blagosti</p><p class="stih2">i na njemu će vjerno stolovati,</p><p class="stih1">u šatoru Davidovu,</p><p class="stih2">sudac koji pravo ište i pravdu čini.</p><h4>Tužaljka nad Moabom</h4><p class="stih1"> <span class="brojRetka" id="6">6</span>Čuli smo za nadutost Moaba,</p><p class="stih2">nadutost preveliku,</p><p class="stih1">za ponos, oholost i uznositost;</p><p class="stih2">isprazno je njegovo hvastanje.</p><p class="stih1"> <span class="brojRetka" id="7">7</span>Zato kuka Moab, nad Moabom svi jauču,</p><p class="stih2">za kolačima grožđanim iz Kir Heresa</p><p class="stih2">jauču posve slomljeni.</p><p class="noviRedak"> </p><p class="stih1"> <span class="brojRetka" id="8">8</span>Jer uvenuše nasadi hešbonski,</p><p class="stih2">trsje sibmansko,</p><p class="stih1">i lišće su mu pomlatili gospodari narodâ.</p><p class="stih1">Sezaše do Jazera, </p><p class="stih2">zamicaše u pustinju;</p><p class="stih1">izdanci mu dosezahu</p><p class="stih2">sve do mora.</p><p class="noviRedak"> </p><p class="stih1"> <span class="brojRetka" id="9">9</span>Zato plačem za trsjem sibmanskim</p><p class="stih2">kao što plače Jazer,</p><p class="stih1">suzama te ja zalijevam, Hešbone i Elealo!</p><p class="stih1">Nad plodovima tvojim, nad jematvom,</p><p class="stih2">krik se začu;</p><p class="stih1"> <span class="brojRetka" id="10">10</span>nestade iz voćnjaka</p><p class="stih2">veselja i radosti.</p><p class="stih1">U vinogradima ne pocikuje se,</p><p class="stih2">ne kliče se od radosti;</p><p class="stih1">ne màstī se vino u kaci,</p><p class="stih2">zamuknu podvikivanje.</p><p class="noviRedak"> </p><p class="stih1"> <span class="brojRetka" id="11">11</span>Zato utroba moja za Moabom</p><p class="stih2">poput harfe dršće,</p><p class="stih2">a grudi mi za Kir Herešom.</p><p class="stih1"> <span class="brojRetka" id="12">12</span>Zaludu se pokazuje Moab,</p><p class="stih2">umara se na uzvišicama</p><p class="stih1">dolazeći u svetište da se moli:</p><p class="stih2">ništa postići neće.</p><p class="noviRedak"> <h4>Proroštvo o Moabu</h4><p class="pocetakParagrafa"> <span class="brojRetka" id="13">13</span>Ovo je riječ koju nekoć reče Jahve protiv Moaba.  <span class="brojRetka" id="14">14</span>A sada govori Jahve ovako: »Za tri godine, godine najamničke, slava će Moabova, sa svim velikim mnoštvom njegovim, potamnjeti, a što od nje ostane, bit će maleno, slabo i nemoćno.«</p></p>