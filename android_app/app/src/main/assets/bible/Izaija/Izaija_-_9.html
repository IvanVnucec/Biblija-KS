<p class="pocetakParagrafa"> <span class="brojRetka" id="1">1</span>Narod koji je u tmini hodio</p><p class="stih2">svjetlost vidje veliku;</p><p class="stih1">one što mrklu zemlju obitavahu</p><p class="stih2">svjetlost jarka obasja.</p><p class="stih1"> <span class="brojRetka" id="2">2</span>Ti si radost umnožio,</p><p class="stih2">uvećao veselje,</p><p class="stih1">i oni se pred tobom raduju</p><p class="stih2">kao što se ljudi raduju žetvi,</p><p class="stih2">k’o što kliču kad se dijeli plijen.</p><p class="stih1"> <span class="brojRetka" id="3">3</span>Teški jaram njegov,</p><p class="stih2">prečku što mu pleća pritiskaše,</p><p class="stih1">šibu njegova goniča</p><p class="stih2">slomi kao u dan midjanski.</p><p class="stih1"> <span class="brojRetka" id="4">4</span>Da, sva bojna obuća,</p><p class="stih2">svaki plašt krvlju natopljen</p><p class="stih1">izgorjet će </p><p class="stih2">i bit će ognju hrana.</p><p class="noviRedak"> </p><p class="stih1"> <span class="brojRetka" id="5">5</span>Jer, dijete nam se rodilo,</p><p class="stih2">sina dobismo;</p><p class="stih1">na plećima mu je vlast.</p><p class="stih2">Ime mu je:</p><p class="stih1">Savjetnik divni, Bog silni,</p><p class="stih2">Otac vječni, Knez mironosni.</p><p class="stih1"> <span class="brojRetka" id="6">6</span>Nadaleko vlast će mu se sterat’</p><p class="stih2">i miru neće biti kraja</p><p class="stih1">nad prijestoljem Davidovim,</p><p class="stih2">nad kraljevstvom njegovim:</p><p class="stih1">učvrstit će ga i utvrdit</p><p class="stih2">u pravu i pravednosti.</p><p class="stih1">Od sada i dovijeka učinit će to</p><p class="stih2">privržena ljubav Jahve nad vojskama.</p><h4>Jahvina odmazda</h4><p class="stih1"> <span class="brojRetka" id="7">7</span>Gospod posla riječ protiv Jakova</p><p class="stih2">i ona pade na Izraela.</p><p class="stih1"> <span class="brojRetka" id="8">8</span>Sazna je sav narod njegov,</p><p class="stih2">Efrajim i stanovnici Samarije</p><p class="stih1">koji govorahu</p><p class="stih2">naduta i ohola srca:</p><p class="stih1"> <span class="brojRetka" id="9">9</span>»Opeke nam popadaše,</p><p class="stih2">gradit ćemo od tesanika;</p><p class="stih1">sasjekoše nam divlje smokve,</p><p class="stih2">cedre ćemo posaditi.«</p><p class="stih1"> <span class="brojRetka" id="10">10</span>Al’ Jahve podiže na brdo Sion njegove protivnike</p><p class="stih2">i podbada neprijatelje njegove:</p><p class="stih1"> <span class="brojRetka" id="11">11</span>Aram s istoka, Filistejce sa zapada,</p><p class="stih2">da svim ustima proždiru Izraela.</p><p class="stih1">Na sve to gnjev se njegov neće smiriti,</p><p class="stih2">ruka će mu ostat’ ispružena.</p><p class="noviRedak"> </p><p class="stih1"> <span class="brojRetka" id="12">12</span>Ali se narod nije obratio</p><p class="stih2">onom koji ga je bıo,</p><p class="stih2">ne tražiše Jahvu nad vojskama.</p><p class="stih1"> <span class="brojRetka" id="13">13</span>Zato Jahve odsiječe Izraelu</p><p class="stih2">glavu i rep, palmu i rogoz</p><p class="stih2">u jednom danu.</p><p class="stih1"> <span class="brojRetka" id="14">14</span>Starješina i odličnik – to je glava;</p><p class="stih2">prorok, učitelj laži – to je rep.</p><p class="stih1"> <span class="brojRetka" id="15">15</span>Oni što vode narod taj – zavode ga,</p><p class="stih2">a koji se vodit’ daju – propali su.</p><p class="stih1"> <span class="brojRetka" id="16">16</span>Stog mu Gospod neće poštedjet’ mladićâ,</p><p class="stih2">sirotama njegovim i udovicama smilovat’ se neće.</p><p class="stih1">Sav je taj narod bezbožan i zao,</p><p class="stih2">na sva usta bezumno govori.</p><p class="stih1">Na sve to gnjev se njegov neće smiriti,</p><p class="stih2">ruka će mu ostat’ ispružena.</p><p class="noviRedak"> </p><p class="stih1"> <span class="brojRetka" id="17">17</span>Da, bezbožnost se k’o oganj razmahala,</p><p class="stih2">drač i trnje proždire,</p><p class="stih1">pa upali šumsku guštaru,</p><p class="stih2">stupovi se dima podižu.</p><p class="stih1"> <span class="brojRetka" id="18">18</span>Plamti zemlja od gnjeva Jahvina,</p><p class="stih2">narod ognju hrana postaje.</p><p class="stih1">Nitko ni brata svog ne štedi,</p><p class="stih2"> <span class="brojRetka" id="19b">19b</span>svatko jede meso svog susjeda.</p><p class="stih1"> <span class="brojRetka" id="19a">19a</span>Proždire zdesna, i opet je gladan;</p><p class="stih2">guta slijeva, i opet sit nije:</p><p class="stih1"> <span class="brojRetka" id="20">20</span>Manaše Efrajima, Efrajim Manašea,</p><p class="stih2">obojica zajedno Judu.</p><p class="stih1">Na sve to gnjev se njegov neće smiriti,</p><p class="stih2">ruka će mu ostat’ ispružena.</p><p class="noviRedak"> </p>