<h4>Vječni mir</h4><p class="pocetakParagrafa"> <span class="brojRetka" id="1">1</span>Viđenje Izaije, sina Amosova, o Judeji i Jeruzalemu:</p><p class="stih1"> <span class="brojRetka" id="2">2</span>Dogodit će se na kraju danâ:</p><p class="stih2">Gora doma Jahvina</p><p class="stih1">bit će postavljena vrh svih gora,</p><p class="stih2">uzvišena iznad svih bregova.</p><p class="stih1">K njoj će se stjecati svi narodi,</p><p class="stih2"> <span class="brojRetka" id="3">3</span>nagrnut će mnoga plemena i reći:</p><p class="stih1">»Hajde, uziđimo na goru Jahvinu,</p><p class="stih2">pođimo u dom Boga Jakovljeva!</p><p class="stih1">On će nas naučiti svojim putovima,</p><p class="stih2">hodit ćemo stazama njegovim.</p><p class="stih1">Jer će iz Siona zakon doći,</p><p class="stih2">iz Jeruzalema riječ Jahvina.«</p><p class="stih1"> <span class="brojRetka" id="4">4</span>On će biti sudac narodima,</p><p class="stih2">mnogim će sudit’ plemenima,</p><p class="stih1">koji će mačeve prekovati u plugove,</p><p class="stih2">a koplja u srpove.</p><p class="stih1">Neće više narod dizat’ mača protiv naroda</p><p class="stih2">nit’ se više učit’ ratovanju.</p><p class="stih1"> <span class="brojRetka" id="5">5</span>Hajde, dome Jakovljev,</p><p class="stih2">u Jahvinoj hodimo svjetlosti!</p><h4>Jahvin dolazak</h4><p class="stih1"> <span class="brojRetka" id="6">6</span>Da, ti si svoj odbacio narod,</p><p class="stih2">dom Jakovljev,</p><p class="stih1">jer je pun vračeva s istoka</p><p class="stih2">i gatarâ kao Filistejci,</p><p class="stih2">bratime se s tuđincima.</p><p class="stih1"> <span class="brojRetka" id="7">7</span>Zemlja mu je puna srebra i zlata</p><p class="stih2">i blagu mu kraja nema;</p><p class="stih1">zemlja mu je puna konja,</p><p class="stih2">kolima mu broja nema.</p><p class="stih1"> <span class="brojRetka" id="8">8</span>Zemlja mu je prepuna kumira</p><p class="stih2">i oni se klanjaju </p><p class="stih1">pred djelom ruku svojih,</p><p class="stih2">pred onim što njihovi načiniše prsti.</p><p class="stih1"> <span class="brojRetka" id="9">9</span>Smrtnik će se poviti, čovjek sniziti;</p><p class="stih2">ne praštaj im.</p><p class="stih1"> <span class="brojRetka" id="10">10</span>Uđi među pećine, </p><p class="stih2">skrij se u prašinu,</p><p class="stih1">pred užasom Jahvinim,</p><p class="stih2">pred sjajem veličanstva njegova,</p><p class="stih1">kad ustane </p><p class="stih2">da potrese zemlju.</p><p class="noviRedak"> </p><p class="stih1"> <span class="brojRetka" id="11">11</span>Ohol pogled bit će skršen</p><p class="stih2">i bahatost ljudska ponižena.</p><p class="stih1">Jahve će se uzvisiti,</p><p class="stih2">on jedini – u dan onaj.</p><p class="noviRedak"> </p><p class="stih1"> <span class="brojRetka" id="12">12</span>Da, bit će to dan Jahve nad vojskama,</p><p class="stih2">protiv svih oholih i bahatih,</p><p class="stih2">protiv sviju što se uzvisiše, da ih obori;</p><p class="stih1"> <span class="brojRetka" id="13">13</span>protiv svih cedrova libanonskih</p><p class="stih2">i svih hrastova bašanskih;</p><p class="stih1"> <span class="brojRetka" id="14">14</span>protiv svih gora uznositih</p><p class="stih2">i svih bregova uzdignutih;</p><p class="stih1"> <span class="brojRetka" id="15">15</span>protiv svake visoke tvrđe</p><p class="stih2">i svih tvrdih zidina;</p><p class="stih1"> <span class="brojRetka" id="16">16</span>protiv sveg brodovlja taršiškog</p><p class="stih2">i svih brodova raskošnih.</p><p class="noviRedak"> </p><p class="stih1"> <span class="brojRetka" id="17">17</span>Oholost ljudska skršit će se</p><p class="stih2">i bahatost ljudska poniziti.</p><p class="stih1">Jahve će se uzvisiti,</p><p class="stih2">on jedini – u dan onaj,</p><p class="stih2"> <span class="brojRetka" id="18">18</span>i kumiri će netragom nestati.</p><p class="stih1"> <span class="brojRetka" id="19">19</span>Uđite u rupe među pećinama</p><p class="stih2">i u špilje zemaljske</p><p class="stih1">pred užasom Jahvinim,</p><p class="stih2">pred sjajem veličanstva njegova,</p><p class="stih1">kad ustane </p><p class="stih2">da potrese zemlju.</p><p class="stih1"> <span class="brojRetka" id="20">20</span>U dan onaj: bacit će svaki</p><p class="stih2">svoje srebro i zlatne kumire</p><p class="stih1">koje sebi načini </p><p class="stih2">da im se klanja,</p><p class="stih1"> <span class="brojRetka" id="21">21</span>kad uteče u šupljine pećina</p><p class="stih2">i u raspukline stijena</p><p class="stih1">pred užasom Jahvinim,</p><p class="stih2">pred sjajem veličanstva njegova,</p><p class="stih1">kad ustane </p><p class="stih2">da potrese zemlju.</p><p class="noviRedak"> </p><p class="stih1"> <span class="brojRetka" id="22">22</span>Čuvajte se, dakle, čovjeka</p><p class="stih2">koji ima samo jedan dah u nosnicama:</p><p class="stih2">jer što vrijedi?</p>