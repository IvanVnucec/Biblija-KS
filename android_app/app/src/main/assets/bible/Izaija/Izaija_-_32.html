<h4>Kraljeva pravednost</h4><p class="pocetakParagrafa"> <span class="brojRetka" id="1">1</span>Evo po pravdi kralj kraljuje,</p><p class="stih2">po pravici vladaju knezovi:</p><p class="stih1"> <span class="brojRetka" id="2">2</span>svaki je kao zavjetrina,</p><p class="stih2">utočište od nevremena,</p><p class="stih1">kao u sušnoj zemlji potoci,</p><p class="stih2">kao sjena u žednoj pustari.</p><p class="stih1"> <span class="brojRetka" id="3">3</span>Oči vidovitih neće više biti slijepe,</p><p class="stih2">uši onih što čuju slušat će pozorno;</p><p class="stih1"> <span class="brojRetka" id="4">4</span>srce nerazumnih shvaćat će mudrost,</p><p class="stih2">mucavci će govorit’ okretno i razgovijetno;</p><p class="stih1"> <span class="brojRetka" id="5">5</span>pokvarenjaka neće više zvati plemenitim,</p><p class="stih2">varalicu neće više držat’ odličnikom.</p><h4>Razlika između pokvarenjaka i plemenita čovjeka</h4><p class="stih1"> <span class="brojRetka" id="6">6</span>Jer, pokvarenjak govori ludosti</p><p class="stih2">i srce mu bezakonje snuje,</p><p class="stih1">da počini zlodjela,</p><p class="stih2">da o Jahvi oholo govori;</p><p class="stih1">da gladnoga ostavi prazna želuca,</p><p class="stih2">da žednome napitak uskrati.</p><p class="noviRedak"> </p><p class="stih1"> <span class="brojRetka" id="7">7</span>U varalice pakosno je oružje;</p><p class="stih2">on spletke samo kuje,</p><p class="stih1">da lažima upropasti uboge,</p><p class="stih2">pa i kad nevoljnik pravo dokazuje.</p><p class="stih1"> <span class="brojRetka" id="8">8</span>U plemenita nakane su plemenite</p><p class="stih2">i plemenito on djeluje.</p><h4>Nehajnim ženama</h4><p class="stih1"> <span class="brojRetka" id="9">9</span>Ustajte, žene nehajne,</p><p class="stih2">slušajte moj glas;</p><p class="stih1">kćeri lakoumne,</p><p class="stih2">čujte mi besjedu.</p><p class="noviRedak"> </p><p class="stih1"> <span class="brojRetka" id="10">10</span>Za godinu i nekoliko dana</p><p class="stih2">drhtat ćete, lakoumnice,</p><p class="stih1">jer jematve neće biti,</p><p class="stih2">plodovi se neće brati.</p><p class="stih1"> <span class="brojRetka" id="11">11</span>Dršćite, nehajnice,</p><p class="stih2">strepite, lakoumnice,</p><p class="stih1">svucite se, obnažite,</p><p class="stih2">oko bedara kostrijet opašite!</p><p class="stih1"> <span class="brojRetka" id="12">12</span>Bijte se u prsa</p><p class="stih2">zbog ljupkih polja,</p><p class="stih2">plodnih vinograda;</p><p class="stih1"> <span class="brojRetka" id="13">13</span>zbog njiva naroda mojega</p><p class="stih2">što rađaju trnjem i dračem;</p><p class="stih1">zbog svih kuća veselih,</p><p class="stih2">grada razigranog.</p><p class="stih1"> <span class="brojRetka" id="14">14</span>Jer, napuštena bit će palača,</p><p class="stih2">opustjet će bučni grad;</p><p class="stih1">Ofel i kula postat će</p><p class="stih2">brlog dovijeka –</p><p class="stih1">bit će radost divljim magarcima,</p><p class="stih2">paša stadima,</p><p class="stih1"> <span class="brojRetka" id="15">15</span>dok se na nas ne izlije</p><p class="stih2">duh iz visina.</p><h4>Jahvin spas</h4><p class="stih1">Tad će pustinja postat’ voćnjak,</p><p class="stih2">a voćnjak se u šumu pretvoriti.</p><p class="stih1"> <span class="brojRetka" id="16">16</span>U pustinji će se nastaniti pravo,</p><p class="stih2">i pravda će prebivati u voćnjaku.</p><p class="stih1"> <span class="brojRetka" id="17">17</span>Mir će biti djelo pravde,</p><p class="stih2">a plod pravednosti – trajan pokoj i uzdanje.</p><p class="stih1"> <span class="brojRetka" id="18">18</span>Narod će moj prebivati</p><p class="stih2">u nastambama pouzdanim,</p><p class="stih2">u bezbrižnim počivalištima.</p><p class="stih1"> <span class="brojRetka" id="19">19</span>A šuma će biti oborena,</p><p class="stih2">grad će biti snižen.</p><p class="stih1"> <span class="brojRetka" id="20">20</span>Blago vama: sijat ćete kraj svih voda,</p><p class="stih2">puštajuć’ vola i magarca da slobodno idu!</p>