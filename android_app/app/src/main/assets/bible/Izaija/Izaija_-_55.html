<h4>Hrana ubogih</h4><p class="pocetakParagrafa"> <span class="brojRetka" id="1">1</span>»O svi vi koji ste žedni,</p><p class="stih2">dođite na vodu;</p><p class="stih2">ako novaca i nemate, dođite.</p><p class="stih1">Bez novaca i bez naplate</p><p class="stih2">kupite vina i mlijeka!</p><p class="stih1"> <span class="brojRetka" id="2">2</span>Zašto da trošite novac na ono što kruh nije</p><p class="stih2">i nadnicu svoju na ono što ne siti?</p><p class="stih1">Mene poslušajte, i dobro ćete jesti</p><p class="stih2">i sočna ćete uživati jela.</p><p class="stih1"> <span class="brojRetka" id="3">3</span>Priklonite uho i k meni dođite,</p><p class="stih2">poslušajte, i duša će vam živjeti.«</p><h4>Savez</h4><p class="stih1">Sklopit ću s vama savez vječan,</p><p class="stih2">savez milosti Davidu obećanih.«</p><p class="stih1"> <span class="brojRetka" id="4">4</span>Evo, učinih te svjedokom pucima,</p><p class="stih2">knezom i zapovjednikom narodima.</p><p class="stih1"> <span class="brojRetka" id="5">5</span>Evo, pozvat ćeš narod koji ne poznaješ,</p><p class="stih2">i narod koji te ne zna dohrlit će k tebi</p><p class="stih2">radi Jahve, Boga tvojega, i Sveca Izraelova,</p><p class="stih2">jer on te proslavio.</p><h4>Blizina Jahvina</h4><p class="stih1"> <span class="brojRetka" id="6">6</span>Tražite Jahvu dok se može naći,</p><p class="stih2">zovite ga dok je blizu!</p><p class="stih1"> <span class="brojRetka" id="7">7</span>Nek’ bezbožnik put svoj ostavi,</p><p class="stih2">a zlikovac naume svoje.</p><p class="stih1">Nek’ se vrati Gospodu, koji će mu se smilovati,</p><p class="stih2">k Bogu našem jer je velikodušan u praštanju.</p><p class="stih1"> <span class="brojRetka" id="8">8</span>»Jer misli vaše nisu moje misli</p><p class="stih2">i púti moji nisu vaši púti«, riječ je Jahvina.</p><p class="stih1"> <span class="brojRetka" id="9">9</span>»Visoko je iznad zemlje nebo,</p><p class="stih2">tako su puti moji iznad vaših putova,</p><p class="stih2">i misli moje iznad vaših misli.«</p><p class="noviRedak"> <h4>Moć Jahvine riječi</h4><p class="pocetakParagrafa"> <span class="brojRetka" id="10">10</span>»Kao što daždi i sniježi s neba bez prestanka dok se zemlja ne natopi, oplodi i ozeleni da bi dala sjeme sijaču i kruha za jelo,  <span class="brojRetka" id="11">11</span>tako se riječ koja iz mojih usta izlazi ne vraća k meni bez ploda, nego čini ono što sam htio i obistinjuje ono zbog čega je poslah.«</p><h4>Završetak knjige</h4><p class="stih1"> <span class="brojRetka" id="12">12</span>Da, s radošću ćete otići</p><p class="stih2">i u miru ćete biti vođeni.</p><p class="stih1">Gore će i brda klicati od radosti pred vama</p><p class="stih2">i sva će stabla u polju pljeskati.</p><p class="stih1"> <span class="brojRetka" id="13">13</span>Umjesto trnja rast će čempresi,</p><p class="stih2">umjesto koprive mirta će nicati.</p><p class="stih1">I bit će to Jahvi na slavu,</p><p class="stih2">kao znak vječan, neprolazan.</p></p>