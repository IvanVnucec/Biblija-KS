<h2>II. KNJIGA IZRAELOVE UTJEHE</h2><h4>Prorokov poziv</h4><p class="pocetakParagrafa"> <span class="brojRetka" id="1">1</span>»Tješite, tješite moj narod,</p><p class="stih2">govori Bog vaš.</p><p class="stih1"> <span class="brojRetka" id="2">2</span>Govorite srcu Jeruzalema,</p><p class="stih2">vičite mu</p><p class="stih1">da mu se ropstvo okonča,</p><p class="stih2">da mu je krivnja okajana,</p><p class="stih1">jer iz Jahvine ruke primi</p><p class="stih2">dvostruko za sve grijehe svoje.«</p><p class="stih1"> <span class="brojRetka" id="3">3</span>Glas viče: »Pripravite Jahvi</p><p class="stih2">put kroz pustinju.</p><p class="stih1">Poravnajte u stepi</p><p class="stih2">stazu Bogu našemu.</p><p class="stih1"> <span class="brojRetka" id="4">4</span>Nek’ se povisi svaka dolina,</p><p class="stih2">nek’ se spusti svaka gora i brežuljak.</p><p class="stih1">Što je neravno, nek’ se poravna,</p><p class="stih2">strmine nek’ postanu ravni.</p><p class="stih1"> <span class="brojRetka" id="5">5</span>Otkrit će se tada slava Jahvina</p><p class="stih2">i svako će je tijelo vidjeti,</p><p class="stih2">jer Jahvina su usta govorila.«</p><p class="stih1"> <span class="brojRetka" id="6">6</span>Glas nalaže: »Viči!«</p><p class="stih2">Odgovorih: »Što da vičem?«</p><p class="stih1">– »Svako je tijelo k’o trava,</p><p class="stih2">k’o cvijet poljski sva mu dražest.</p><p class="stih1"> <span class="brojRetka" id="7">7</span>Sahne trava, vene cvijet,</p><p class="stih2">kad dah Jahvin preko njih prođe.</p><p class="stih2">Doista, narod je trava.</p><p class="stih1"> <span class="brojRetka" id="8">8</span>Sahne trava, vene cvijet,</p><p class="stih2">ali riječ Boga našeg ostaje dovijeka.«</p><h4>Navještaj bogojavljenja</h4><p class="stih1"> <span class="brojRetka" id="9">9</span>Na visoku se uspni goru,</p><p class="stih2">glasniče radosne vijesti, Sione!</p><p class="stih1">Podigni snažno svoj glas,</p><p class="stih2">glasniče radosne vijesti, Jeruzaleme!</p><p class="stih1">Podigni ga, ne boj se,</p><p class="stih2">reci judejskim gradovima:</p><p class="stih2">»Evo Boga vašega!«</p><p class="stih1"> <span class="brojRetka" id="10">10</span>Gle, Gospod Jahve dolazi u moći,</p><p class="stih2">mišicom svojom vlada!</p><p class="stih1">Evo s njim naplata njegova,</p><p class="stih2">a ispred njega njegova nagrada.</p><p class="stih1"> <span class="brojRetka" id="11">11</span>Kao pastir pase stado svoje,</p><p class="stih2">u ruke uzima jaganjce,</p><p class="stih1">nosi ih u svome naručju,</p><p class="stih2">i brižljivo njeguje dojilice.</p><h4>Božja veličina</h4><p class="stih1"> <span class="brojRetka" id="12">12</span>Tko je šakom izmjerio more,</p><p class="stih2">i nebesa premjerio pedljem?</p><p class="stih1">Tko je mjericom izmjerio zemlju,</p><p class="stih2">i planine na mjerila,</p><p class="stih2">a tezuljom bregove?</p><p class="noviRedak"> </p><p class="stih1"> <span class="brojRetka" id="13">13</span>Tko je pokrenuo duh Jahvin,</p><p class="stih2">koji ga je uputio savjetnik?</p><p class="stih1"> <span class="brojRetka" id="14">14</span>S kim se on posvjetova,</p><p class="stih2">tko je njemu mudrost ulio,</p><p class="stih2">naučio ga putovima pravde?</p><p class="stih1">Tko li ga je naučio znanju,</p><p class="stih2">pokazao mu put k umnosti?</p><p class="noviRedak"> </p><p class="stih1"> <span class="brojRetka" id="15">15</span>Gle, narodi su kao kap iz vjedra,</p><p class="stih2">vrijede kao prah na tezulji.</p><p class="stih2">Otoci, gle, lebde poput truna!</p><p class="stih1"> <span class="brojRetka" id="16">16</span>Libanon je malen za lomaču,</p><p class="stih2">a zvijeri njegovih nema dosta za paljenicu.</p><p class="stih1"> <span class="brojRetka" id="17">17</span>Svi narodi k’o ništa su pred njim,</p><p class="stih2">ništavilo su njemu i praznina.</p><p class="stih1"> <span class="brojRetka" id="18">18</span>S kime ćete prispodobit’ Boga?</p><p class="stih2">I s kakvim ga likom usporedit’?</p><p class="noviRedak"> </p><p class="stih1"> <span class="brojRetka" id="19">19</span>Ljevač lijeva idol,</p><p class="stih2">zlatar ga pozlaćuje</p><p class="stih2">i lijeva od srebra lančiće.</p><p class="stih1"> <span class="brojRetka" id="20">20</span>Siromah za prinos</p><p class="stih2">bira drvo koje ne trune;</p><p class="stih1">i vješta traži umjetnika</p><p class="stih2">da mu načini kip nepomičan.</p><p class="stih1"> <span class="brojRetka" id="21">21</span>Zar ne znate? Zar niste čuli?</p><p class="stih2">Nije li vam odiskona otkriveno?</p><p class="stih2">Zar niste shvatili tko zasnova zemlju?</p><p class="stih1"> <span class="brojRetka" id="22">22</span>On stoluje vrh kruga zemaljskoga</p><p class="stih2">kom su stanovnici poput skakavaca.</p><p class="stih1">Kao zastor nebesa je razastro,</p><p class="stih2">kao šator za stan razapeo.</p><p class="stih1"> <span class="brojRetka" id="23">23</span>On obraća u ništa knezove,</p><p class="stih2">uništava suce zemaljske.</p><p class="stih1"> <span class="brojRetka" id="24">24</span>Tek što su zasađeni, tek što su posijani,</p><p class="stih2">tek što im stabljika u zemlju korijen pruži,</p><p class="stih1">on puhne na njih i oni posahnu,</p><p class="stih2">vihor ih k’o pljevu raznese.</p><p class="stih1"> <span class="brojRetka" id="25">25</span>»S kime ćete mene prispodobit’,</p><p class="stih2">tko mi je ravan?« kaže Svetac.</p><p class="stih1"> <span class="brojRetka" id="26">26</span>Podignite oči i gledajte:</p><p class="stih2">tko je to stvorio?</p><p class="stih1">Onaj koji na broj izvodi vojsku njihovu,</p><p class="stih2">i koji ih sve zove po imenu.</p><h4>Svemoćna Providnost</h4><p class="stih1"> <span class="brojRetka" id="27">27</span>Zašto kažeš, Jakove,</p><p class="stih2">i ti, Izraele, govoriš:</p><p class="stih1">»Moj put sakriven je Jahvi,</p><p class="stih2">Bogu mom izmiče moja pravica?«</p><p class="stih1"> <span class="brojRetka" id="28">28</span>Zar ne znaš?</p><p class="stih2">Zar nisi čuo?</p><p class="stih1">Jahve je Bog vječni,</p><p class="stih2">krajeva zemaljskih stvoritelj.</p><p class="stih1">On se ne umara, ne sustaje,</p><p class="stih2">i um je njegov neizmjerljiv.</p><p class="stih1"> <span class="brojRetka" id="29">29</span>Umornome snagu vraća,</p><p class="stih2">jača nemoćnoga.</p><p class="noviRedak"> </p><p class="stih1"> <span class="brojRetka" id="30">30</span>Mladići se more i malakšu,</p><p class="stih2">iznemogli, momci posrću.</p><p class="stih1"> <span class="brojRetka" id="31">31</span>Al’ onima što se u Jahvu uzdaju</p><p class="stih2">snaga se obnavlja,</p><p class="stih1">krila im rastu kao orlovima,</p><p class="stih2">trče i ne sustaju, hode i ne more se.</p>