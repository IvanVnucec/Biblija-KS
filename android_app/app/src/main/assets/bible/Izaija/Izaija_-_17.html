<h4>O Damasku</h4><p class="pocetakParagrafa"> <span class="brojRetka" id="1">1</span>Proroštvo o Damasku.</p><p class="stih2">»Gle, prestat će Damask biti gradom</p><p class="stih2">i postat će hrpom ruševina;</p><p class="stih1"> <span class="brojRetka" id="2">2</span>njegovi gradići, dovijek napušteni,</p><p class="stih2">bit će pašnjak stadima;</p><p class="stih1">ležat će u njima</p><p class="stih2">i nitko ih neće tjerati.</p><p class="stih1"> <span class="brojRetka" id="3">3</span>Izgubit će Efrajim utvrde,</p><p class="stih2">a Damask kraljevstvo;</p><p class="stih1">ostatku Arama zbit će se</p><p class="stih2">što i slavi sinova Izraelovih« –</p><p class="stih2">riječ je Jahve nad vojskama.</p><p class="noviRedak"> </p><p class="stih1"> <span class="brojRetka" id="4">4</span>»U onaj dan smanjit će se slava Jakovljeva,</p><p class="stih2">spast će salo tijela njegova.</p><p class="stih1"> <span class="brojRetka" id="5">5</span>Bit će k’o kad žetelac žito hvata,</p><p class="stih2">a ruka mu žanje klasje,</p><p class="stih1">kao kad se pabirče klasovi u refajimskoj dolini –</p><p class="stih2"> <span class="brojRetka" id="6">6</span>ostat će samo pabirci;</p><p class="stih1">ili kao kad se otresa maslina:</p><p class="stih2">dvije-tri uljike sasvim na vrhu,</p><p class="stih1">četiri ili pet na granama drveta« –</p><p class="stih2">riječ je Jahve, Boga Izraelova.</p><p class="noviRedak"> <h4>Kraj idolopoklonstva</h4><p class="pocetakParagrafa"> <span class="brojRetka" id="7">7</span>U onaj dan čovjek će pogledati na svog Stvoritelja i upraviti oči k Svecu Izraelovu.  <span class="brojRetka" id="8">8</span>Neće više gledati žrtvenika, djela svojih ruku, neće više gledati onoga što njegovi prsti stvoriše: ašere i sunčane stupove.</p><h4>Protiv Adonisovih vrtova</h4><p class="stih1"> <span class="brojRetka" id="9">9</span>U onaj će dan gradovi tvoji biti napušteni,</p><p class="stih2">kao što bjehu napušteni hivijski i amorejski</p><p class="stih1">kad ih ostaviše pred Izraelcima,</p><p class="stih2">i opustjet će,</p><p class="stih1"> <span class="brojRetka" id="10">10</span>jer si zaboravio Boga svog spasenja</p><p class="stih2">i nisi se spomenuo stijene svoje snage.</p><p class="stih1">Stog i sadiš ljupke biljke</p><p class="stih2">i strane presađuješ mladice;</p><p class="stih1"> <span class="brojRetka" id="11">11</span>u dan kad ih posadiš, one izrastu,</p><p class="stih2">a ujutro procvatu tvoje sadnice,</p><p class="stih1">al’ propada žetva u dan nevolje,</p><p class="stih2">u dan boli neizlječive. </p><h4>Poplava narodâ</h4><p class="stih1"> <span class="brojRetka" id="12">12</span>Jao, buka naroda mnogobrojnih;</p><p class="stih2">buče kao što buči more;</p><p class="stih1">šum narodâ koji šume</p><p class="stih2">k’o što šumore silne vode.</p><p class="stih1"> <span class="brojRetka" id="13">13</span>Šume narodi kao što silne vode šumore,</p><p class="stih2">al’ kad On im zaprijeti, bježe daleko,</p><p class="stih1">po gorama razvijani kao pljeva na vjetru,</p><p class="stih2">k’o prašina u vihoru.</p><p class="stih1"> <span class="brojRetka" id="14">14</span>Navečer eto straha;</p><p class="stih2">prije svanuća više ga nema:</p><p class="stih1">to je sudba onih koji nas plijene</p><p class="stih2">i kob onih što nas pljačkaju.</p></p>