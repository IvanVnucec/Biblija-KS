<h4>Propast Babilona</h4><p class="pocetakParagrafa"> <span class="brojRetka" id="1">1</span>Proroštvo primorskoj pustinji.</p><p class="stih2">Kao što vihori, </p><p class="stih2">hujeći nad Negebom,</p><p class="stih1">dolaze iz pustinje,</p><p class="stih2">kraja strahotna</p><p class="stih2"> <span class="brojRetka" id="2">2</span>– otkri mi se u strašnom viđenju –</p><p class="stih1">tako pljačkaš pljačka, </p><p class="stih2">pustošnik pustoši.</p><p class="stih1">»Navali, Elame,</p><p class="stih2">opsjedni, Medijo!</p><p class="stih1">Dokrajčit ću</p><p class="stih2">sve jauke.«</p><p class="stih1"> <span class="brojRetka" id="3">3</span>Zato bedra moja</p><p class="stih2">probadaju grčevi;</p><p class="stih1">bolovi me spopadaju</p><p class="stih2">k’o trudovi rodilju;</p><p class="stih1">od smućenosti ogluših,</p><p class="stih2">od straha obnevidjeh.</p><p class="noviRedak"> </p><p class="stih1"> <span class="brojRetka" id="4">4</span>Srce mi dršće,</p><p class="stih2">groza me obuze,</p><p class="stih1">sumrak za kojim čeznuh</p><p class="stih2">postade mi užas.</p><p class="noviRedak"> </p><p class="stih1"> <span class="brojRetka" id="5">5</span>Postavljaju stol,</p><p class="stih2">prostiru stolnjak,</p><p class="stih2">jede se i pije ...</p><p class="stih1">Ustajte, knezovi,</p><p class="stih2">mažite štit!</p><p class="noviRedak"> </p><p class="stih1"> <span class="brojRetka" id="6">6</span>Jer Gospod mi ovako reče:</p><p class="stih2">»Idi, postavi stražara!</p><p class="stih2">Što vidi, nek’ javi.</p><p class="stih1"> <span class="brojRetka" id="7">7</span>Vidi li konjanike,</p><p class="stih2">jahače udvojene,</p><p class="stih1">jahače na magarcima, </p><p class="stih2">jahače na devama,</p><p class="stih1">neka dobro pazi</p><p class="stih2">s pažnjom napetom!«</p><p class="noviRedak"> </p><p class="stih1"> <span class="brojRetka" id="8">8</span>A stražar viknu:</p><p class="stih2">»Povazdan, Gospodaru,</p><p class="stih2">stojim na stražarnici,</p><p class="stih1">čitavu noć</p><p class="stih2">na straži prostojim.«</p><p class="noviRedak"> </p><p class="stih1"> <span class="brojRetka" id="9">9</span>I gle, dolaze konjanici,</p><p class="stih2">jahači udvojeni.</p><p class="stih1">Oni mi viknuše, oni rekoše:</p><p class="stih2">»Pade, pade Babilon!</p><p class="stih1">Svi kipovi njegovih bogova</p><p class="stih2">o zemlju se razbiše.«</p><p class="noviRedak"> </p><p class="stih1"> <span class="brojRetka" id="10">10</span>Omlaćeno žito,</p><p class="stih2">čedo gumna moga,</p><p class="stih1">što čuh</p><p class="stih2">od Jahve nad vojskama,</p><p class="stih1">Boga Izraelova, objavih vam!</p><h4>Odgovor Edomcima</h4><p class="stih1"> <span class="brojRetka" id="11">11</span>Proroštvo o Edomu.</p><p class="stih2">Viču mi iz Seira:</p><p class="stih1">»Stražaru, koje je doba noći?</p><p class="stih2">Stražaru, koje je doba noći?«</p><p class="stih1"> <span class="brojRetka" id="12">12</span>Stražar odgovori:</p><p class="stih2">»Dolazi jutro, a zatim opet noć.</p><p class="stih1">Hoćete li pitati, pitajte,</p><p class="stih2">vratite se, dođite!«</p><h4>Opomena Arapima</h4><p class="stih1"> <span class="brojRetka" id="13">13</span>Proroštvo o Arapima.</p><p class="stih1">U šikarama pustinjskim počivate,</p><p class="stih2">dedanske karavane.</p><p class="stih1"> <span class="brojRetka" id="14">14</span>Vodu iznesite pred žedne,</p><p class="stih2">stanovnici zemlje temske,</p><p class="stih2">iziđite s kruhom pred bjegunca.</p><p class="noviRedak"> </p><p class="stih1"> <span class="brojRetka" id="15">15</span>Pred mačevima bježe oni,</p><p class="stih2">pred mačem trgnutim,</p><p class="stih1">pred lukom zapetim,</p><p class="stih2">pred bojem žestokim.</p><p class="noviRedak"> <h4>Protiv Kedra</h4><p class="pocetakParagrafa"> <span class="brojRetka" id="16">16</span>Da, ovako mi reče Gospod: »Još jedna godina, godina nadničarska, i nestat će sve slave Kedrove.  <span class="brojRetka" id="17">17</span>A od mnogobrojnih strijelaca među hrabrim sinovima Kedrovim malo će ih ostati.« Tako je govorio Jahve, Bog Izraelov. </p></p>