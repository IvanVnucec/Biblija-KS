<h4>Psalam nade u Jahvu</h4><p class="pocetakParagrafa"> <span class="brojRetka" id="1">1</span>Teško tebi koji nepustošen</p><p class="stih2">pustošiš,</p><p class="stih2">koji pljačkaš nepljačkan,</p><p class="stih1">kad prestaneš, tebe će opustošiti,</p><p class="stih2">opljačkat’ te kad prestaneš pljačkati.</p><p class="stih1"> <span class="brojRetka" id="2">2</span>Jahve, smiluj nam se,</p><p class="stih2">u te se uzdamo!</p><p class="stih1">Budi mišica naša svako jutro,</p><p class="stih2">naš spas u doba nevolje.</p><p class="noviRedak"> </p><p class="stih1"> <span class="brojRetka" id="3">3</span>Od silna tutnja pobjegoše narodi,</p><p class="stih2">ti ustade, raspršiše se puci,</p><p class="stih1"> <span class="brojRetka" id="4">4</span>i plijen se skuplja kao što se kupe šaške,</p><p class="stih2">na nj će navaliti kao jato skakavaca.</p><p class="stih1"> <span class="brojRetka" id="5">5</span>Uzvišen je Jahve jer u visini prebiva,</p><p class="stih2">on puni Sion pravom i pravednošću.</p><p class="stih1"> <span class="brojRetka" id="6">6</span>Pouzdan je tvoj vijek:</p><p class="stih2">mudrost i znanje</p><p class="stih1">spasonosno su blago –</p><p class="stih2">a strah Gospodnji njegovo bogatstvo.</p><h4>Dolazak Jahvin</h4><p class="stih1"> <span class="brojRetka" id="7">7</span>Gle, stanovništvo Arielovo</p><p class="stih2">kuka po ulicama,</p><p class="stih1">glasnici mironosni</p><p class="stih2">plaču gorko.</p><p class="noviRedak"> </p><p class="stih1"> <span class="brojRetka" id="8">8</span>Opustješe ceste,</p><p class="stih2">s putova nesta putnikâ;</p><p class="stih1">raskidaju se savezi, preziru se svjedoci,</p><p class="stih2">ni prema kome nema obzira. </p><p class="stih1"> <span class="brojRetka" id="9">9</span>Gine zemlja u žalosti,</p><p class="stih2">u stidu vene Libanon.</p><p class="stih1">Šaron je kao stepa,</p><p class="stih2">Bašan i Karmel ogolješe.</p><p class="noviRedak"> </p><p class="stih1"> <span class="brojRetka" id="10">10</span>»Sada ću ustati«, veli Jahve,</p><p class="stih2">»sada ću se dići, sada uzvisiti.</p><p class="stih1"> <span class="brojRetka" id="11">11</span>Začeste sijeno, rodit ćete slamu;</p><p class="stih2">dah moj proždrijet će vas kao oganj.</p><p class="noviRedak"> </p><p class="stih1"> <span class="brojRetka" id="12">12</span>Narodi će biti sažgani u vapno,</p><p class="stih2">kao posječeno trnje što gori u vatri.</p><p class="stih1"> <span class="brojRetka" id="13">13</span>Čujte, vi koji ste daleko, što sam učinio,</p><p class="stih2">a vi koji ste blizu, poznajte mi snagu!«</p><p class="stih1"> <span class="brojRetka" id="14">14</span>Na Sionu strepe grešnici,</p><p class="stih2">trepet spopada bezbožnika:</p><p class="stih1">»Tko će od nas opstati</p><p class="stih2">pred ognjem zatornim,</p><p class="stih1">tko će od nas opstati</p><p class="stih2">pred žarom vječnim?«</p><p class="noviRedak"> </p><p class="stih1"> <span class="brojRetka" id="15">15</span>Onaj koji hodi u pravdi i pravo govori,</p><p class="stih2">koji prezire dobit od prinude,</p><p class="stih1">koji otresa ruku da ne primi mito,</p><p class="stih2">koji zatiskuje uši da ne čuje o krvoproliću,</p><p class="stih2">koji zatvara oči da ne vidi zlo:</p><p class="stih1"> <span class="brojRetka" id="16">16</span>on će prebivati u visinama,</p><p class="stih2">tvrđe na stijenama bit će mu utočište,</p><p class="stih1">imat će dosta kruha</p><p class="stih2">i vode će mu svagda dotjecati.</p><h4>Slavna budućnost</h4><p class="stih1"> <span class="brojRetka" id="17">17</span>Oči će ti gledati kralja u njegovoj ljepoti,</p><p class="stih2">promatrat će zemlju nepreglednu.</p><p class="stih1"> <span class="brojRetka" id="18">18</span>Srce će ti u strahu misliti:</p><p class="stih2">»Gdje li je onaj što je brojio,</p><p class="stih1">gdje li onaj što je mjerio,</p><p class="stih2">gdje li onaj što je prebrajao mladiće?«</p><p class="stih1"> <span class="brojRetka" id="19">19</span>Nećeš više vidjeti divljega naroda,</p><p class="stih2">naroda nerazumljiva i neshvatljiva govora,</p><p class="stih2">jezika strana što ga nitko ne razumije.</p><p class="stih1"> <span class="brojRetka" id="20">20</span>Pogledaj na Sion, grad blagdana naših:</p><p class="stih2">oči će ti Jeruzalem vidjeti,</p><p class="stih1">prebivalište zaštićeno,</p><p class="stih2">šator što se ne prenosi,</p><p class="stih1">kojem se kolčići nikad ne vade,</p><p class="stih2">nit’ mu se ijedno uže otkida.</p><p class="noviRedak"> </p><p class="stih1"> <span class="brojRetka" id="21">21</span>Ondje nam je Jahve silni,</p><p class="stih2">umjesto rijeka i širokih rukavaca:</p><p class="stih1">neće onud proći nijedna lađa s veslima</p><p class="stih2">niti će koji bojni brod projedriti.</p><p class="stih1"> <span class="brojRetka" id="23">23</span>Užad ti je popustila,</p><p class="stih2">ne može držati jarbola ni razviti stijega,</p><p class="stih1">pa se dijeli golemo blago oteto –</p><p class="stih2">kljasti će se naplijeniti plijena!</p><p class="stih1"> <span class="brojRetka" id="22">22</span>Jer Jahve je sudac naš, Jahve naš vojvoda,</p><p class="stih2">Jahve je kralj naš – on će nas spasiti.</p><p class="stih1"> <span class="brojRetka" id="24">24</span>I nijedan građanin neće reći: »Bolestan sam!«</p><p class="stih2">Narodu što živi ondje krivnja će se oprostiti.</p>