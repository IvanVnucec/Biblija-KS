<h4>Opomena</h4><p class="pocetakParagrafa"> <span class="brojRetka" id="1">1</span>Ovako govori Jahve:</p><p class="stih2">»Nebesa su moje prijestolje,</p><p class="stih2">a zemlja podnožje nogama!</p><p class="stih1">Kakvu kuću da mi sagradite</p><p class="stih2">i gdje da bude mjesto mog prebivališta?</p><p class="stih1"> <span class="brojRetka" id="2">2</span>Ta sve je moja ruka načinila</p><p class="stih2">i sve je moje« – riječ je Jahvina.</p><p class="stih1">»Ali na koga svoj pogled svraćam?</p><p class="stih2">Na siromaha i čovjeka duha ponizna</p><p class="stih2">koji od moje riječi dršće.«</p><h4>Protiv krivog žrtvovanja</h4><p class="stih1"> <span class="brojRetka" id="3">3</span>»Ima ih koji kolju bika, ali i ljude ubijaju;</p><p class="stih2">žrtvuju ovcu, ali i psu vrat lome.</p><p class="stih1">Netko prinosi žrtvu, ali i krv svinjsku;</p><p class="stih2">prinose kâd, ali časte i kipove.</p><p class="stih1">Kao što oni izabraše svoje putove</p><p class="stih2">i duši im se mile gnusobe njihove,</p><p class="stih1"> <span class="brojRetka" id="4">4</span>tako ću i ja izabrati za njih nevolje nesmiljene,</p><p class="stih2">pustit ću na njih ono čega se plaše.</p><p class="stih1">Jer zvao sam, a nitko se ne odazva,</p><p class="stih2">govorio sam, a nitko ne posluša,</p><p class="stih1">nego su činili što je zlo u očima mojim,</p><p class="stih2">izabrali ono što mi nije po volji.«</p><h4>Apokaliptička pjesma</h4><p class="stih1"> <span class="brojRetka" id="5">5</span>Poslušajte riječ Jahvinu,</p><p class="stih2">vi koji od njegove riječi dršćete.</p><p class="stih1">»Govore braća vaša koja na vas mrze</p><p class="stih2">i odbacuju vas radi moga imena:</p><p class="stih1">‘Neka se proslavi Jahve,</p><p class="stih2">pa da radost vašu vidimo.’</p><p class="stih2">Ali oni će biti postiđeni.«</p><p class="noviRedak"> </p><p class="stih1"> <span class="brojRetka" id="6">6</span>Čuj! Buka iz grada,</p><p class="stih2">glas iz Hrama!</p><p class="stih1">Glas je to Jahve koji uzvraća</p><p class="stih2">svojim neprijateljima.</p><p class="noviRedak"> </p><p class="stih1"> <span class="brojRetka" id="7">7</span>Prije neg’ bolove oćutje,</p><p class="stih2">eto je rodila.</p><p class="stih1">Prije neg’ trudove osjeti,</p><p class="stih2">porodi dječaka.</p><p class="noviRedak"> </p><p class="stih1"> <span class="brojRetka" id="8">8</span>Tko je takvo što čuo, </p><p class="stih2">tko je takvo što vidio?</p><p class="stih1">Može li se zemlja</p><p class="stih2">u jednom danu napučiti?</p><p class="stih1">Može li se narod</p><p class="stih2">odjednom roditi?</p><p class="stih1">A tek što je osjetila trudove,</p><p class="stih2">Sionka rodi sinove!</p><p class="stih1"> <span class="brojRetka" id="9">9</span>»Zar bih ja otvorio krilo materino</p><p class="stih2">a da ono ne rodi?« – govori Jahve.</p><p class="stih1">»Zar bih ja, koji dajem rađanje,</p><p class="stih2">zatvorio maternicu?« – kaže Bog tvoj.</p><p class="noviRedak"> </p><p class="stih1"> <span class="brojRetka" id="10">10</span>Veselite se s Jeruzalemom,</p><p class="stih2">kličite zbog njega svi koji ga ljubite!</p><p class="stih1">Radujte se, radujte s njime</p><p class="stih2">svi koji ste nad njim tugovali!</p><p class="stih1"> <span class="brojRetka" id="11">11</span>Nadojite se i nasitite</p><p class="stih2">na dojkama utjehe njegove</p><p class="stih1">da se nasišete i nasladite</p><p class="stih2">na grudima krepčine njegove.</p><p class="noviRedak"> </p><p class="stih1"> <span class="brojRetka" id="12">12</span>Jer ovako govori Jahve:</p><p class="stih2">»Evo, mir ću na njih kao rijeku svratiti</p><p class="stih1">i kao potok nabujali</p><p class="stih2">bogatstvo naroda.</p><p class="stih1">Dojenčad ću njegovu na rukama nositi</p><p class="stih2">i milovati na koljenima.</p><p class="stih1"> <span class="brojRetka" id="13">13</span>Kao što mati tješi sina,</p><p class="stih2">tako ću i ja vas utješiti –</p><p class="stih2">utješit ćete se u Jeruzalemu.«</p><p class="noviRedak"> </p><p class="stih1"> <span class="brojRetka" id="14">14</span>Kad to vidite, srce će vam se radovati</p><p class="stih2">i procvast će vam kosti k’o mlada trava.</p><p class="stih1">Očitovat će se ruka Jahvina na njegovim slugama</p><p class="stih2">i gnjev nad neprijateljima njegovim.</p><p class="noviRedak"> </p><p class="stih1"> <span class="brojRetka" id="15">15</span>Jer, evo, dolazi Jahve s ognjem</p><p class="stih2">– bojna su mu kola poput vihora –</p><p class="stih1">da u jarosti gnjev svoj iskali</p><p class="stih2">i prijetnje svoje u ognju žarkome.</p><p class="stih1"> <span class="brojRetka" id="16">16</span>Da, sudit će Jahve ognjem</p><p class="stih2">i mačem svakom smrtniku:</p><p class="stih2">pobijenih Jahvinih mnoštvo će biti.</p><h4>Protiv poganskih misterija</h4><p class="stih1"> <span class="brojRetka" id="17">17</span>Oni koji se posvećuju i čiste</p><p class="stih2">u vrtovima iza onog jednog u sredini,</p><p class="stih1">koji jedu svinjetinu, nečisto i miševe –</p><p class="stih2">svi će zajedno izginuti, riječ je Jahvina.</p><p class="stih1"> <span class="brojRetka" id="18">18</span>Ja dobro poznajem</p><p class="stih2">njihova djela i namjere njihove.</p><p class="noviRedak"> <h4>Jahvina slava među narodima</h4><p class="pocetakParagrafa">»Dolazim da saberem sve puke i jezike, i oni će doći i vidjeti moju slavu!  <span class="brojRetka" id="19">19</span>Postavit ću im znak i poslat ću preživjele od njih k narodima u Taršiš, Put, Lud, Mošek, Roš, Tubal i Javan – k dalekim otocima koji nisu čuli glasa o meni ni vidjeli moje slave – i oni će naviještati slavu moju narodima.  <span class="brojRetka" id="20">20</span>I dovest će svu vašu braću između svih naroda kao prinos Jahvi – na konjima, na bojnim kolima, nosilima, na mazgama i jednogrbim devama – na svetu goru svoju u Jeruzalemu« – govori Jahve – »kao što sinovi Izraelovi prinose prinos u čistim posudama u domu Jahvinu.  <span class="brojRetka" id="21">21</span>I uzet ću sebi između njih svećenike, levite« – govori Jahve.</p><p class="stih1"> <span class="brojRetka" id="22">22</span>»Jer, kao što će nova nebesa</p><p class="stih2">i zemlja nova, koju ću stvoriti,</p><p class="stih1">trajati preda mnom« – riječ je Jahvina –</p><p class="stih2">»tako će vam ime i potomstvo trajati.</p><p class="noviRedak"> </p><p class="stih1"> <span class="brojRetka" id="23">23</span>Od mlađaka do mlađaka,</p><p class="stih2">od subote do subote,</p><p class="stih1">dolazit će svi ljudi</p><p class="stih2">da se poklone pred licem mojim« – govori Jahve.</p><p class="noviRedak"> </p><p class="stih1"> <span class="brojRetka" id="24">24</span>»Izlazeći, gledat ću trupla ljudi</p><p class="stih2">koji se od mene odmetnuše:</p><p class="stih1">crv njihov neće umrijeti</p><p class="stih2">i njihov se oganj neće ugasiti –</p><p class="stih2">bit će na gadost svim ljudima.«</p></p>