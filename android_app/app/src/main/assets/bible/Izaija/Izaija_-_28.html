<h3>5. PJESME O SAMARIJI I JUDEJI</h3><h4>Opomena Samariji</h4><p class="pocetakParagrafa"> <span class="brojRetka" id="1">1</span>Teško gizdavu vijencu pijanica</p><p class="stih2">Efrajimovih,</p><p class="stih2">uvelu cvijetu blistava mu nakita –</p><p class="stih1">onima što uvrh plodnog dola </p><p class="stih2">leže vinom opijeni!</p><p class="stih1"> <span class="brojRetka" id="2">2</span>Evo, od Gospoda jaki i moćni,</p><p class="stih2">kao pljusak s tučom,</p><p class="stih2">kao vihor razorni,</p><p class="stih1">prolom oblaka i povodanj,</p><p class="stih2">i svom ih snagom na zemlju baca.</p><p class="stih1"> <span class="brojRetka" id="3">3</span>Bit će izgažen nogama</p><p class="stih2">gizdav vijenac pijanica Efrajimovih</p><p class="stih1"> <span class="brojRetka" id="4">4</span>i uveo cvijet blistava mu nakita</p><p class="stih2">uvrh plodnih dolina;</p><p class="stih1">bit će kao rana smokva prije ljeta:</p><p class="stih2">čim je tko spazi, odmah je ubere.</p><p class="stih1"> <span class="brojRetka" id="5">5</span>U onaj dan Jahve nad vojskama</p><p class="stih2">postat će kruna slave</p><p class="stih1">i sjajan vijenac</p><p class="stih2">ostatku svoga naroda –</p><p class="stih1"> <span class="brojRetka" id="6">6</span>duh pravde onome</p><p class="stih2">koji sjedi na stolici sudačkoj</p><p class="stih1">i srčanost onome</p><p class="stih2">koji odbija napad na vrata.</p><h4>Protiv svećenikâ i lažnih proroka</h4><p class="stih1"> <span class="brojRetka" id="7">7</span>Oni posrću od vina,</p><p class="stih2">teturaju od žestoka pića:</p><p class="stih1">svećenici i proroci</p><p class="stih2">od žestoka pića posrću;</p><p class="stih1">omami ih vino;</p><p class="stih2">teturaju od žestoka pića,</p><p class="stih1">posrću u viđenjima,</p><p class="stih2">ljuljaju se sudeći.</p><p class="stih1"> <span class="brojRetka" id="8">8</span>Svi su stolovi puni gnusnih bljuvotina,</p><p class="stih2">nigdje čista mjesta nema!</p><p class="stih1"> <span class="brojRetka" id="9">9</span>»Koga on to uči mudrosti,</p><p class="stih2">koga on upućuje u objavu?</p><p class="stih1">Zar djecu odviknutu od mlijeka</p><p class="stih2">odbijenu od prsā?</p><p class="noviRedak"> </p><p class="stih1"> <span class="brojRetka" id="10">10</span>Sav la-sav, sav la-sav,</p><p class="stih2">kav la-kav, kav la-kav,</p><p class="stih2">zeer šam, zeer šam.«</p><p class="stih1"> <span class="brojRetka" id="11">11</span>Da, mucavim usnama</p><p class="stih2">i na stranom jeziku</p><p class="stih2">govorit će se ovom narodu.</p><p class="stih1"> <span class="brojRetka" id="12">12</span>On im reče: »Evo počinka,</p><p class="stih2">dajte umornom da otpočine!</p><p class="stih1">Evo odmora!«</p><p class="stih2">Ali ne htjedoše poslušati.</p><p class="stih1"> <span class="brojRetka" id="13">13</span>Zato će im Jahve ovako govoriti:</p><p class="stih2">»Sav la-sav, sav la-sav,</p><p class="stih2">kav la-kav, kav la-kav,</p><p class="stih2">zeer šam, zeer šam«,</p><p class="stih1">da hodeći padnu nauznak,</p><p class="stih2">da se razbiju, zapletu i uhvate.</p><h4>Protiv zlih savjetnika</h4><p class="stih1"> <span class="brojRetka" id="14">14</span>Stoga čujte riječ Jahvinu,</p><p class="stih2">vi podsmjevači,</p><p class="stih1">vi što vladate narodom ovim</p><p class="stih2">koji je u Jeruzalemu.</p><p class="stih1"> <span class="brojRetka" id="15">15</span>Vi velite: »Sklopismo savez sa smrću</p><p class="stih2">i s podzemljem učinismo sporazum.</p><p class="stih1">Kad prođe bič razorni,</p><p class="stih2">ne, neće nas dohvatiti,</p><p class="stih1">jer od laži načinismo sebi sklonište</p><p class="stih2">i od obmane skrovište.«</p><h4>Proroštvo</h4><p class="stih1"> <span class="brojRetka" id="16">16</span>Stog ovako govori Jahve Gospod:</p><p class="stih1">»Evo, postavljam na Sion</p><p class="stih2">kamen odabrani,</p><p class="stih1">dragocjen kamen ugaoni, temeljac.</p><p class="stih2">Onaj koji u nj vjeruje, neće propasti.</p><p class="stih1"> <span class="brojRetka" id="17">17</span>I uzet ću pravo za mjeru,</p><p class="stih2">a pravdu za tezulju.«</p><h4>Nastavak protiv zlih savjetnika</h4><p class="stih1">I tuča će vam zastrti sklonište od laži,</p><p class="stih2">a voda otplaviti skrovište;</p><p class="stih1"> <span class="brojRetka" id="18">18</span>propast će savez vaš sa smrću,</p><p class="stih2">vaš sporazum s podzemljem održat’ se neće.</p><p class="stih1">Kada bič razorni prođe, </p><p class="stih2">satrt će vas;</p><p class="stih1"> <span class="brojRetka" id="19">19</span>kad god prođe, </p><p class="stih2">dohvatit će vas;</p><p class="stih1">prolazit će svako jutro, </p><p class="stih2">danju i noću.</p><p class="stih1">Samo će vas strah </p><p class="stih2">uputit’ u objavu.</p><p class="noviRedak"> </p><p class="stih1"> <span class="brojRetka" id="20">20</span>Prekratka će bit’ postelja da se čovjek pruži,</p><p class="stih2">preuzak pokrivač da se umota.</p><p class="stih1"> <span class="brojRetka" id="21">21</span>Da, kao na gori Perasimu,</p><p class="stih2">Jahve će ustati,</p><p class="stih1">kao u dolini gibeonskoj,</p><p class="stih2">on će se razjariti,</p><p class="stih1">da izvrši djelo svoje, </p><p class="stih2">djelo čudnovato,</p><p class="stih1">da ispuni naum svoj, </p><p class="stih2">naum tajnoviti.</p><p class="noviRedak"> </p><p class="stih1"> <span class="brojRetka" id="22">22</span>Podsmijevanja se okanite,</p><p class="stih2">da vas jače okovi ne stegnu;</p><p class="stih1">jer čuh da je od Gospoda,</p><p class="stih2">Jahve nad vojskama,</p><p class="stih2">zemlji ovoj dosuđeno uništenje.</p><h4>Prispodoba s oračem</h4><p class="stih1"> <span class="brojRetka" id="23">23</span>Poslušajte i čujte glas moj,</p><p class="stih2">prisluhnite pomno moju besjedu.</p><p class="stih1"> <span class="brojRetka" id="24">24</span>Ore li orač svakog dana,</p><p class="stih2">brâzdī , brànā njivu svoju?</p><p class="noviRedak"> </p><p class="stih1"> <span class="brojRetka" id="25">25</span>A kad joj poravna površinu,</p><p class="stih2">ne sije li grahor, ne sipa li kumin?</p><p class="stih1">Pšenicu gdje treba, proso i ječam,</p><p class="stih2">i napokon raž po rubovima?</p><p class="stih1"> <span class="brojRetka" id="26">26</span>Bog ga njegov upućuje,</p><p class="stih2">on ga uči djelu pravom.</p><p class="stih1"> <span class="brojRetka" id="27">27</span>Ne mlati se grahor cijepom,</p><p class="stih2">nećeš točkom po kuminu,</p><p class="stih1">već se grahor štapom mlati,</p><p class="stih2">a kumin se prutom lupa.</p><p class="stih1"> <span class="brojRetka" id="28">28</span>A da li se žito tare?</p><p class="stih2">Ne, nećeš ga dovijeka mlatiti:</p><p class="stih1">po njem ćeš pognat’ kolski točak i konje,</p><p class="stih2">ali ga zdrobiti nećeš.</p><p class="stih1"> <span class="brojRetka" id="29">29</span>I to dolazi od Jahve nad vojskama,</p><p class="stih2">savjetom divnog,</p><p class="stih2">mudrošću velikog.</p>