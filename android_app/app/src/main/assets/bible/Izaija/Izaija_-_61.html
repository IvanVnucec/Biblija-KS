<h4>Prorokov poziv</h4><p class="pocetakParagrafa"> <span class="brojRetka" id="1">1</span>Duh Jahve Gospoda na meni je,</p><p class="stih2">jer me Jahve pomaza,</p><p class="stih1">posla me da radosnu vijest donesem ubogima,</p><p class="stih2">da iscijelim srca slomljena;</p><p class="stih1">da zarobljenima navijestim slobodu</p><p class="stih2">i oslobođenje sužnjevima;</p><p class="stih1"> <span class="brojRetka" id="2">2</span>da navijestim godinu milosti Jahvine</p><p class="stih2">i dan odmazde Boga našega;</p><p class="stih1">da razveselim ožalošćene na Sionu</p><p class="stih2"> <span class="brojRetka" id="3">3</span>i da im dadem vijenac mjesto pepela,</p><p class="stih1">ulje radosti mjesto ruha žalosti,</p><p class="stih2">pjesmu zahvalnicu mjesto duha očajna.</p><p class="stih1">I zvat će ih hrastovima pravde,</p><p class="stih2">nasadom Jahvinim – na slavu njegovu.</p><p class="stih1"> <span class="brojRetka" id="4">4</span>Oni će nanovo dići drevne razvaline,</p><p class="stih2">sazdati opet mjesta poharana,</p><p class="stih2">ruševine prošlih pokoljenja.</p><p class="stih1"> <span class="brojRetka" id="5">5</span>Tuđinci će doći da vam stada pasu,</p><p class="stih2">stranci će vam biti ratari i vinogradari.</p><p class="stih1"> <span class="brojRetka" id="6">6</span>A vas će zvati »svećenici Jahvini«,</p><p class="stih2">nazivat će vas »službenici Boga našega«.</p><p class="stih1">Uživat ćete bogatstva naroda,</p><p class="stih2">blagom se njihovim dičiti.</p><p class="noviRedak"> </p><p class="stih1"> <span class="brojRetka" id="7">7</span>Dvostruka bijaše njihova sramota</p><p class="stih2">– rug i prezir bijahu im baština –</p><p class="stih1">zato će u zemlji svojoj baštinit’ dvostruko,</p><p class="stih2">njihova će biti radost vječita.</p><p class="noviRedak"> </p><p class="stih1"> <span class="brojRetka" id="8">8</span>Jer ja, Jahve, ljubim pravdu,</p><p class="stih2">a mrzim grabež nepravedni.</p><p class="stih1">Vjerno ću ih nagraditi</p><p class="stih2">i sklopiti s njima savez vječni.</p><p class="stih1"> <span class="brojRetka" id="9">9</span>Slavno će im biti sjeme među pucima</p><p class="stih2">i potomstvo među narodima.</p><p class="stih1">Tko god ih vidi, prepoznat će</p><p class="stih2">da su sjeme što ga Jahve blagoslovi.</p><p class="noviRedak"> </p><p class="stih1"> <span class="brojRetka" id="10">10</span>Radošću silnom u Jahvi se radujem,</p><p class="stih2">duša moja kliče u Bogu mojemu,</p><p class="stih1">jer me odjenu haljinom spasenja,</p><p class="stih2">zaogrnu plaštem pravednosti,</p><p class="stih1">kao ženik kad sebi vijenac stavi</p><p class="stih2">il’ nevjesta kad se uresi nakitom.</p><p class="stih1"> <span class="brojRetka" id="11">11</span>Kao što zemlja tjera svoje klice,</p><p class="stih2">kao što u vrtu niče sjemenje,</p><p class="stih1">učinit će Gospod da iznikne pravda</p><p class="stih2">i hvala pred svim narodima.</p>