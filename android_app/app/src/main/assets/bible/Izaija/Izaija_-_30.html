<h4>Protiv poslanstva u Egipat</h4><p class="pocetakParagrafa"> <span class="brojRetka" id="1">1</span>»Teško sinovima odmetničkim!« – riječ je Jahvina.</p><p class="stih1">»Oni provode osnove koje nisu moje,</p><p class="stih2">sklapaju saveze koji nisu po mom duhu</p><p class="stih2">i grijeh na grijeh gomilaju.</p><p class="stih1"> <span class="brojRetka" id="2">2</span>Zaputiše se u Egipat,</p><p class="stih2">ne pitajući usta moja,</p><p class="stih1">da se uteku faraonovu zaklonu</p><p class="stih2">i da se zaštite u sjeni Egipta.</p><p class="stih1"> <span class="brojRetka" id="3">3</span>Zaklon faraonov bit će na sramotu,</p><p class="stih2">i na ruglo zaštita u sjeni Egipta.</p><p class="stih1"> <span class="brojRetka" id="4">4</span>Eno mu knezova već u Soanu,</p><p class="stih2">podanici stigoše u Hanes:</p><p class="stih1"> <span class="brojRetka" id="5">5</span>svi će se oni razočarati</p><p class="stih2">u narodu beskorisnom,</p><p class="stih1">neće im biti na pomoć ni na korist,</p><p class="stih2">već na sramotu i porugu.«</p><h4>Drugo proroštvo protiv poslanstva</h4><p class="stih1"> <span class="brojRetka" id="6">6</span>Proroštvo o negepskim životinjama.</p><p class="stih1">Kroza zemlju nevolje i bijede,</p><p class="stih2">lavice i lava koji riču,</p><p class="stih2">ljutice i zmaja krilatog,</p><p class="stih1">nose oni blago na leđima magaraca</p><p class="stih2">i bogatstvo na grbi deva,</p><p class="stih2">nose ga narodu beskorisnom.</p><p class="stih1"> <span class="brojRetka" id="7">7</span>Jer prazna je i ništavna pomoć Egipta,</p><p class="stih2">zato ga i zovemo: Rahab – danguba.</p><h4>Oporuka</h4><p class="stih1"> <span class="brojRetka" id="8">8</span>Ded napiši na ploču</p><p class="stih2">i zapiši u knjigu</p><p class="stih1">da vremenima budućim</p><p class="stih2">svjedočanstvo ostane.</p><p class="stih1"> <span class="brojRetka" id="9">9</span>Ovo je narod odmetnički,</p><p class="stih2">sinovi lažljivi,</p><p class="stih1">sinovi koji neće da slušaju</p><p class="stih2">zakon Jahvin.</p><p class="noviRedak"> </p><p class="stih1"> <span class="brojRetka" id="10">10</span>Vidovitima oni govore:</p><p class="stih2">»Okanite se viđenja!«</p><p class="stih1">a vidiocima:</p><p class="stih2">»Ne prorokujte istinu!</p><p class="stih1">Govorite nam što je ugodno,</p><p class="stih2">opsjene nam prorokujte!</p><p class="stih1"> <span class="brojRetka" id="11">11</span>Skrenite s puta, zastranite sa staze,</p><p class="stih2">uklonite nam s očiju Sveca Izraelova!«</p><p class="noviRedak"> </p><p class="stih1"> <span class="brojRetka" id="12">12</span>Stog ovako zbori Svetac Izraelov:</p><p class="stih2">»Jer riječ ovu odbacujete,</p><p class="stih1">a uzdate se u opačinu i prijevaru</p><p class="stih2">i na njih se oslanjate,</p><p class="stih1"> <span class="brojRetka" id="13">13</span>grijeh će vam taj</p><p class="stih2">biti poput pukotine,</p><p class="stih1">visoko na zidu izbočene,</p><p class="stih2">koja prijeti rušenjem.</p><p class="noviRedak"> </p><p class="stih1"> <span class="brojRetka" id="14">14</span>Da se sruši k’o što se glinen sud razbije,</p><p class="stih2">slupan nemilice,</p><p class="stih1">te mu se među krhotinama</p><p class="stih2">ne nađe ni rbine,</p><p class="stih1">žerave da uzmeš s ognjišta</p><p class="stih2">il’ zagrabiš vode iz studenca.«</p><p class="noviRedak"> </p><p class="stih1"> <span class="brojRetka" id="15">15</span>Jer ovako govori Jahve Gospod,</p><p class="stih2">Svetac Izraelov:</p><p class="stih1">»Mir i obraćenje – spas vam je,</p><p class="stih2">u smirenu uzdanju snaga je vaša.</p><p class="stih2">Ali vi ne htjedoste.</p><p class="noviRedak"> </p><p class="stih1"> <span class="brojRetka" id="16">16</span>Rekoste: ‘Ne! Pobjeći ćemo na konjima!’ –</p><p class="stih2">i zato, bježat ćete!</p><p class="stih1">‘Na brzim ćemo konjima jahati!’ –</p><p class="stih2">i zato, bit će brži vaši neprijatelji!«</p><p class="noviRedak"> </p><p class="stih1"> <span class="brojRetka" id="17">17</span>Pobjeći će vas tisuća</p><p class="stih2">kad jedan zaprijeti,</p><p class="stih1">zaprijete li petorica,</p><p class="stih2">u bijeg ćete nagnut’</p><p class="stih1">dok vas ne preostane</p><p class="stih2">k’o kopljača na vrhu gore</p><p class="stih2">il’ na brijegu zastava.</p><p class="noviRedak"> </p><p class="stih1"> <span class="brojRetka" id="18">18</span>Al’ Jahve čeka čas da vam se smiluje,</p><p class="stih2">i stog ìzglēdā da vam milost iskaže,</p><p class="stih1">jer Jahve je Bog pravedan –</p><p class="stih2">blago svima koji njega čekaju.</p><p class="noviRedak"> <h4>Buduće blagostanje</h4><p class="pocetakParagrafa"> <span class="brojRetka" id="19">19</span>Da, puče sionski koji živiš u Jeruzalemu, više ne plači! Čim začuje vapaj tvoj, odmah će ti se smilovati; čim te čuje, uslišit će te.  <span class="brojRetka" id="20">20</span>Hranit će vas Gospod kruhom tjeskobe, pojiti vodom nevolje, al’ se više neće kriti tvoj Učitelj – oči će ti gledati Učitelja tvoga.  <span class="brojRetka" id="21">21</span>I uši će tvoje čuti riječ gdje iza tebe govori: »To je put, njime idite«, bilo da vam je krenuti nadesno ili nalijevo.  <span class="brojRetka" id="22">22</span>Smatrat ćeš nečistima svoje srebrne kumire i pozlatu svojih kipova; odbacit ćeš ih kao nečist i reći im: »Napolje!«  <span class="brojRetka" id="23">23</span>A on će dati kišu tvojem sjemenu što ga posiješ u zemlju, i kruh kojim zemlja urodi bit će obilat i hranjiv. Stoka će tvoja pásti u onaj dan po prostranim pašnjacima.  <span class="brojRetka" id="24">24</span>Volovi i magarci što obrađuju zemlju jest će osoljenu krmu, ovijanu lopatom i vijačom.  <span class="brojRetka" id="25">25</span>I na svakoj gori i na svakome povišenom brijegu bit će potokâ i rječicâ – u dan silnoga pokolja kad se kule budu rušile.  <span class="brojRetka" id="26">26</span>Tada će svjetlost mjesečeva biti kao svjetlost sunčana, a svjetlost će sunčana postati sedam puta jača, kao svjetlost sedam dana – u dan kad Jahve iscijeli prijelom svojemu narodu, izliječi rane svojih udaraca.</p><h4>Propast Asirije</h4><p class="stih1"> <span class="brojRetka" id="27">27</span>Gle, ime Jahve izdaleka dolazi,</p><p class="stih2">gnjev njegov gori, dim je neizdrživ.</p><p class="stih1">Usne su mu pune jarosti,</p><p class="stih2">jezik mu oganj što proždire.</p><p class="stih1"> <span class="brojRetka" id="28">28</span>Dah mu je kao potok nabujali</p><p class="stih2">što do grla seže.</p><p class="stih1">On dolazi da prosije narode rešetom zatornim,</p><p class="stih2">da stavi uzde zavodljive u čeljusti naroda.</p><p class="noviRedak"> </p><p class="stih1"> <span class="brojRetka" id="29">29</span>Tad će vam pjesma biti kao u noćima blagdanskim,</p><p class="stih2">kad su srca vesela kao u onoga</p><p class="stih1">koji uza zvuke frule hodočasti</p><p class="stih2">na goru Jahvinu, k Stijeni Izraelovoj.</p><p class="stih1"> <span class="brojRetka" id="30">30</span>Jahve će zagrmjet’ glasom veličajnim</p><p class="stih2">i pokazat’ ruku svoju što udara</p><p class="stih1">u jarosnu gnjevu, sred ognja zatornog,</p><p class="stih2">iz olujna pljuska i krúpē kamene.</p><p class="stih1"> <span class="brojRetka" id="31">31</span>Od glasa Jahvina</p><p class="stih2">prepast će se Asur,</p><p class="stih2">šibom ošinut.</p><p class="stih1"> <span class="brojRetka" id="32">32</span>I kad god ga udari šiba kaznena,</p><p class="stih2">kojom će ga Jahve išibati,</p><p class="stih1">nek’ se oglase bubnjevi i citare –</p><p class="stih2">u sav jek boja on s njima ratuje!</p><p class="stih1"> <span class="brojRetka" id="33">33</span>Odavna je pripravljen Tofet za Moleka</p><p class="stih2">– lomača visoka, široka,</p><p class="stih2">mnogo ognja, mnogo drvlja.</p><p class="stih1">Dah gnjeva Jahvina,</p><p class="stih2">kao potok sumporni,</p><p class="stih2">njega će spaliti.</p></p>