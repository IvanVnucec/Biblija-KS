<h4>Tužaljka nad Moabom</h4><p class="pocetakParagrafa"> <span class="brojRetka" id="1">1</span>Proroštvo o Moabu.</p><p class="stih2">Obnoć opustošen,</p><p class="stih2">šaptom pade Ar Moab!</p><p class="stih1">Obnoć opustošen,</p><p class="stih2">šaptom pade Kir Moab!</p><p class="noviRedak"> </p><p class="stih1"> <span class="brojRetka" id="2">2</span>Uspinju se u hram dibonski,</p><p class="stih2">na uzvišice da plaču;</p><p class="stih1">nad Nebom i nad Medebom</p><p class="stih2">Moab nariče!</p><p class="stih1">Sve su glave ostrižene,</p><p class="stih2">a sve brade obrijane;</p><p class="stih1"> <span class="brojRetka" id="3">3</span>na ulicama oblače vreće,</p><p class="stih2">na njegovim krovovima leleču!</p><p class="stih1">Na njegovim trgovima svi nariču</p><p class="stih2">i suze prolijevaju.</p><p class="stih1"> <span class="brojRetka" id="4">4</span>Jauču Hešbon i Eleala,</p><p class="stih2">do Jahasa jauk se čuje.</p><p class="stih1">Zato dršću bokovi Moabu,</p><p class="stih2">strepi duša njegova;</p><p class="stih1"> <span class="brojRetka" id="5">5</span>srce Moabovo jeca,</p><p class="stih2">bjegunci mu idu do Soara.</p><p class="stih1">Da, uz brdo Luhit</p><p class="stih2">uspinju se plačući;</p><p class="stih1">putem horonajimskim</p><p class="stih2">razliježe se jauk nad propašću.</p><p class="noviRedak"> </p><p class="stih1"> <span class="brojRetka" id="6">6</span>Da! Vode nimrimske</p><p class="stih2">postadoše pustinja:</p><p class="stih1">trava usahla, bilja nestalo,</p><p class="stih2">zelenila više nema.</p><p class="noviRedak"> </p><p class="stih1"> <span class="brojRetka" id="7">7</span>Zato stečevinu koju stekoše</p><p class="stih2">i ono što prištedješe</p><p class="stih2">nose preko Potoka vrbâ.</p><p class="noviRedak"> </p><p class="stih1"> <span class="brojRetka" id="8">8</span>Da! Jauk se razliježe</p><p class="stih2">po kraju moapskom:</p><p class="stih1">kukanje mu do Eglajima,</p><p class="stih2">kukanje mu do Beer Elima.</p><p class="noviRedak"> </p><p class="stih1"> <span class="brojRetka" id="9">9</span>Da! Vode dimonske krvi su pune,</p><p class="stih2">i još jednu nesreću dodajem Dimonu:</p><p class="stih1">jednog lava na moapske bjegunce</p><p class="stih2">i na preživjele u zemlji.</p>