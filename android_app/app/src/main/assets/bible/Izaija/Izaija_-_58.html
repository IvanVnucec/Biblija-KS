<h4>Post</h4><p class="pocetakParagrafa"> <span class="brojRetka" id="1">1</span>Viči iz sveg grla, ne suspreži se!</p><p class="stih2">Glas svoj poput roga podigni.</p><p class="stih1">Objavi mom narodu njegove zločine,</p><p class="stih2">domu Jakovljevu grijehe njegove.</p><p class="noviRedak"> </p><p class="stih1"> <span class="brojRetka" id="2">2</span>Dan za danom oni mene traže</p><p class="stih2">i žele znati moje putove,</p><p class="stih1">kao narod koji vrši pravdu</p><p class="stih2">i ne zaboravlja pravo Boga svoga.</p><p class="stih1">Od mene ištu pravedne sudove</p><p class="stih2">i žude da im se Bog približi:</p><p class="stih1"> <span class="brojRetka" id="3">3</span>»Zašto postimo ako ti ne vidiš,</p><p class="stih2">zašto se trapimo ako ti ne znaš?«</p><p class="stih1">Gle, u dan kad postite poslove nalazite</p><p class="stih2">i na posao gonite radnike svoje.</p><p class="stih1"> <span class="brojRetka" id="4">4</span>Gle, vi postite da se prepirete i svađate</p><p class="stih2">i da pesnicom bijete siromahe.</p><p class="stih1">Ne pòstite više kao danas,</p><p class="stih2">i čut će vam se glas u visini!</p><p class="stih1"> <span class="brojRetka" id="5">5</span>Zar je meni takav post po volji</p><p class="stih2">u dan kad se čovjek trapi?</p><p class="stih1">Spuštati kao rogoz glavu k zemlji,</p><p class="stih2">sterati poda se kostrijet i pepeo,</p><p class="stih1">hoćeš li to zvati postom</p><p class="stih2">i danom ugodnim Jahvi?</p><p class="noviRedak"> </p><p class="stih1"> <span class="brojRetka" id="6">6</span>Ovo je post koji mi je po volji,</p><p class="stih2">riječ je Jahve Gospoda:</p><p class="stih1">Kidati okove nepravedne,</p><p class="stih2">razvezivat’ spone jarmene,</p><p class="stih1">puštati na slobodu potlačene,</p><p class="stih2">slomiti sve jarmove;</p><p class="stih1"> <span class="brojRetka" id="7">7</span>podijeliti kruh svoj s gladnima,</p><p class="stih2">uvesti pod krov svoj beskućnike,</p><p class="stih1">odjenuti onog koga vidiš gola</p><p class="stih2">i ne kriti se od onog tko je tvoje krvi.</p><p class="stih1"> <span class="brojRetka" id="8">8</span>Tad će sinut’ poput zore tvoja svjetlost,</p><p class="stih2">i zdravlje će tvoje brzo procvasti.</p><p class="stih1">Pred tobom će ići tvoja pravda,</p><p class="stih2">a slava Jahvina bit će ti zalaznicom.</p><p class="stih1"> <span class="brojRetka" id="9">9</span>Vikneš li, Jahve će ti odgovorit’,</p><p class="stih2">kad zavapiš, reći će: »Evo me!«</p><p class="stih1">Ukloniš li iz svoje sredine jaram,</p><p class="stih2">ispružen prst i besjedu bezbožnu,</p><p class="stih1"> <span class="brojRetka" id="10">10</span>dadeš li kruha gladnome,</p><p class="stih2">nasitiš li potlačenog,</p><p class="stih1">tvoja će svjetlost zasjati u tmini</p><p class="stih2">i tama će tvoja kao podne postati,</p><p class="stih1"> <span class="brojRetka" id="11">11</span>Jahve će te vodit’ bez prestanka,</p><p class="stih2">sitit će te u sušnim krajevima.</p><p class="stih1">On će krijepit’ kosti tvoje</p><p class="stih2">i bit ćeš kao vrt zaljeven,</p><p class="stih1">kao studenac kojem voda nikad ne presuši.</p><p class="noviRedak"> </p><p class="stih1"> <span class="brojRetka" id="12">12</span>I ti ćeš gradit’ na starim razvalinama,</p><p class="stih2">dići ćeš temelje budućih koljena.</p><p class="stih1">Zvat će te popravljačem pukotina</p><p class="stih2">i obnoviteljem cesta do naselja.</p><h4>O šabatu</h4><p class="stih1"> <span class="brojRetka" id="13">13</span>Zadržiš li nogu da ne pogaziš subotu</p><p class="stih2">i u sveti dan ne obavljaš poslove;</p><p class="stih1">nazoveš li subotu milinom</p><p class="stih2">a časnim dan Jahvi posvećen;</p><p class="stih1">častiš li ga odustajuć’ od puta,</p><p class="stih2">bavljenja poslom i pregovaranja –</p><p class="stih1"> <span class="brojRetka" id="14">14</span>tad ćeš u Jahvi svoju milinu naći,</p><p class="stih2">i ja ću te provesti po zemaljskim visovima,</p><p class="stih1">dat ću ti da uživaš u baštini oca tvog Jakova,</p><p class="stih2">jer Jahvina su usta govorila.</p>