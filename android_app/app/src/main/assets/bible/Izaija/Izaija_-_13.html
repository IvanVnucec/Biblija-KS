<h3>3. PROROŠTVA O STRANIM NARODIMA</h3><h4>Protiv Babilona</h4><p class="pocetakParagrafa"> <span class="brojRetka" id="1">1</span>Proroštvo o Babilonu koje vidje Izaija, sin Amosov.</p><p class="stih1"> <span class="brojRetka" id="2">2</span>Na goletnu brdu dignite zastavu,</p><p class="stih2">vičite im iz sveg grla.</p><p class="stih1">Mašite rukom neka dođu</p><p class="stih2">na vrata kneževska.</p><p class="stih1"> <span class="brojRetka" id="3">3</span>Zapovijed dadoh</p><p class="stih2">svetim svojim ratnicima,</p><p class="stih1">gnjevu svom pozvah svoje junake</p><p class="stih2">koji slave veličanstvo moje.</p><p class="stih1"> <span class="brojRetka" id="4">4</span>Čuj! Žagor na gorama</p><p class="stih2">kao od silna naroda.</p><p class="stih1">Čuj! Buka kraljevstava,</p><p class="stih2">sakupljenih naroda.</p><p class="stih1">To Jahve nad vojskama</p><p class="stih2">za boj vojsku pregleda.</p><p class="stih1"> <span class="brojRetka" id="5">5</span>Iz daleka kraja,</p><p class="stih2">s granica neba dolaze oni –</p><p class="stih1">Jahve i oruđa gnjeva njegova –</p><p class="stih2">da svu zemlju poharaju.</p><p class="stih1"> <span class="brojRetka" id="6">6</span>Kukajte, jer je blizu Jahvin dan,</p><p class="stih2">k’o pohara dolazi od Svemoćnog.</p><p class="stih1"> <span class="brojRetka" id="7">7</span>I sve ruke stog malakšu ...</p><p class="stih2">Svako ljudsko srce klone,</p><p class="stih1"> <span class="brojRetka" id="8">8</span>strava ih je obhrvala,</p><p class="stih2">trudovi boli već ih spopadaju</p><p class="stih2">i grče se k’o rodilja.</p><p class="stih1">U prepasti jedan drugog motre,</p><p class="stih2">lica su im poput plamena.</p><p class="noviRedak"> </p><p class="stih1"> <span class="brojRetka" id="9">9</span>Dolazi nesmiljeni Jahvin dan</p><p class="stih2">– gnjev i jarost –</p><p class="stih1">da u pustoš zemlju prometne,</p><p class="stih2">da istrijebi iz nje grešnike.</p><p class="stih1"> <span class="brojRetka" id="10">10</span>Jer nebeske zvijezde a ni Štapci</p><p class="stih2">neće više sjati svjetlošću,</p><p class="stih1">pomrčat će sunce ishodeći</p><p class="stih2">i mjesec neće više svijetliti.</p><p class="stih1"> <span class="brojRetka" id="11">11</span>Kaznit ću svijet za zloću,</p><p class="stih2">bezbožnike za bezakonje,</p><p class="stih1">dokrajčit ću ponos oholih,</p><p class="stih2">poniziti nadutost silnika.</p><p class="stih1"> <span class="brojRetka" id="12">12</span>Rjeđi će biti čovjek neg’ žeženo zlato,</p><p class="stih2">rjeđi samrtnik od zlata ofirskog.</p><p class="stih1"> <span class="brojRetka" id="13">13</span>Nebesa ću potresti,</p><p class="stih2">maknut će se zemlja s mjesta</p><p class="stih1">od srdžbe Jahve nad vojskama</p><p class="stih2">u dan kad se izlije gnjev njegov.</p><p class="stih1"> <span class="brojRetka" id="14">14</span>I tada, kao gazela preplašena,</p><p class="stih2">kao ovce koje nitko ne prikuplja,</p><p class="stih1">svatko će se vratit’ svom narodu,</p><p class="stih2">svatko će u zemlju svoju pobjeći.</p><p class="stih1"> <span class="brojRetka" id="15">15</span>Koga stignu, probost će ga:</p><p class="stih2">koga uhvate, mačem će sasjeći;</p><p class="stih1"> <span class="brojRetka" id="16">16</span>pred očima smrskat će im dojenčad,</p><p class="stih2">opljačkati kuće, silovati žene.</p><p class="noviRedak"> </p><p class="stih1"> <span class="brojRetka" id="17">17</span>Gle, podižem na njih Medijce</p><p class="stih2">što ne cijene srebra i preziru zlato.</p><p class="stih1"> <span class="brojRetka" id="18">18</span>Svi će mladići biti pokošeni,</p><p class="stih2">sve djevojke zatrte.</p><p class="stih1">Na plod utrobe neće se smilovati,</p><p class="stih2">nad djecom im se oko neće sažaliti.</p><p class="stih1"> <span class="brojRetka" id="19">19</span>Babilon, ures kraljevstava,</p><p class="stih2">ures i ponos kaldejski,</p><p class="stih1">bit će k’o Sodoma i Gomora</p><p class="stih2">kad ih Bog zatrije.</p><p class="stih1"> <span class="brojRetka" id="20">20</span>Nikad se više neće naseliti,</p><p class="stih2">od koljena do koljena ostat će nenapučen.</p><p class="stih1">Arapin ondje neće dizati šatora,</p><p class="stih2">nit’ će pastiri ondje počivati.</p><p class="stih1"> <span class="brojRetka" id="21">21</span>Počivat će ondje zvijeri pustinjske,</p><p class="stih2">sove će im napuniti kuće,</p><p class="stih1">nojevi će ondje stanovati,</p><p class="stih2">jarci plesati.</p><p class="stih1"> <span class="brojRetka" id="22">22</span>Hijene će zavijati iz njegovih palača,</p><p class="stih2">a čaglji iz raskošnih dvorova ...</p><p class="stih1">Vrijeme se njegovo bliži,</p><p class="stih2">dani mu se neće produžiti.</p>