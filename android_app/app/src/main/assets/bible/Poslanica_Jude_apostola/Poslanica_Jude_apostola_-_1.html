<h4>Pozdrav</h4><p class="pocetakParagrafa"> <span class="brojRetka" id="1">1</span>Juda, sluga Isusa Krista, brat Jakovljev: ljubljenima u Bogu, Ocu, čuvanima za Isusa Krista – pozvanima.  <span class="brojRetka" id="2">2</span>Obilovali milošću, mirom i ljubavlju!</p><p class="noviRedak"> <h4>Povod</h4><p class="pocetakParagrafa"> <span class="brojRetka" id="3">3</span>Ljubljeni! Dok sam u svojoj brižljivosti kanio pisati vam o našem zajedničkom spasenju, osjetio sam potrebu da vas pismom potaknem da vojujete za vjeru koja je jednom zauvijek predana svetima.  <span class="brojRetka" id="4">4</span>Jer ušuljali se neki, odavna već zapisani za ovaj sud, bezbožnici koji milost Boga našega promeću u razuzdanost i niječu jedinoga gospodara i Gospodina našega Isusa Krista.</p><p class="noviRedak"> <h4>Krivi učitelji i kazna koja im prijeti</h4><p class="pocetakParagrafa"> <span class="brojRetka" id="5">5</span>Želim vas podsjetiti, premda jednom zauvijek sve znate, kako je Gospodin izbavio narod iz Egipta, a zatim uništio nevjerne.  <span class="brojRetka" id="6">6</span>I anđele, koji nisu čuvali svojeg dostojanstva, nego su ostavili svoje prebivalište, sačuvao je za sud velikoga Dana, okovane u mraku vječnim okovima;  <span class="brojRetka" id="7">7</span>kao Sodoma i Gomora i okolni gradovi, koji su se poput njih podali bludu i otišli za drugom puti, stoje za primjer, ispaštajući kaznu u vječnom ognju.</p><p class="noviRedak"> <h4>Njihove hule</h4><p class="pocetakParagrafa"> <span class="brojRetka" id="8">8</span>Uza sve to i ovi sanjari jednako skvrne tijelo, zabacuju Veličanstvo, pogrđuju Slave.  <span class="brojRetka" id="9">9</span>Kad se Mihael arkanđeo s đavlom prepirao za tijelo Mojsijevo, nije se usudio izreći pogrdan sud protiv njega, nego reče: »Spriječio te Gospodin!«  <span class="brojRetka" id="10">10</span>A ovi pogrđuju ono što ne poznaju; a što po naravi kao nerazumne životinje poznaju, u tom trunu.</p><p class="pocetakParagrafa"> <span class="brojRetka" id="11">11</span>Jao njima! Putom Kajinovim pođoše, i zabludi se Bileamovoj za plaću podaše, i propadoše od pobune Korahove.  <span class="brojRetka" id="12">12</span>Oni su ljage na vašim agapama, bezobzirno se s vama gosteći i napasajući se; oblaci bezvodni što ih vjetrovi raznose, stabla besplodna u kasnoj jeseni, dvaput usahla, iskorijenjena,  <span class="brojRetka" id="13">13</span>bijesno morsko valovlje što ispjenjuje svoje sramote, zvijezde lutalice kojima je spremljena crna tmina dovijeka.</p><p class="pocetakParagrafa"> <span class="brojRetka" id="14">14</span>O njima prorokova sedmi od Adama, Henok: »Gle, dođe Gospodin sa Desettisućama svojim  <span class="brojRetka" id="15">15</span>suditi svima i pokarati sve bezbožnike za sva njihova bezbožna djela kojima bezbožno sagriješiše i za sve drzovite riječi koje grešni bezbožnici izrekoše protiv njega.«  <span class="brojRetka" id="16">16</span>To su rogoborni nezadovoljnici koji hode putom svojih požuda, usta im zbore naduto, ulaguju se u lice radi dobitka.</p><p class="pocetakParagrafa"> <span class="brojRetka" id="17">17</span>A vi, ljubljeni, sjetite se riječi što ih prorekoše apostoli Gospodina našega Isusa Krista.  <span class="brojRetka" id="18">18</span>Oni vam govorahu: »U posljednje će vrijeme biti podrugljivaca koji će se povoditi za bezbožnim požudama svojim.«  <span class="brojRetka" id="19">19</span>To su sijači razdora, sjetilnici koji nemaju Duha.</p><p class="noviRedak"> <h4>Poticaji vjernima</h4><p class="pocetakParagrafa"> <span class="brojRetka" id="20">20</span>A vi, ljubljeni, naziđujte se na presvetoj vjeri svojoj moleći se u Duhu Svetom,  <span class="brojRetka" id="21">21</span>uščuvajte se u ljubavi Božjoj, iščekujući milosrđe Gospodina našega Isusa Krista za vječni život.  <span class="brojRetka" id="22">22</span>I jedne, svadljivce, karajte,  <span class="brojRetka" id="23">23</span>druge spašavajte otimajući ih ognju, trećima se pak smilujte sa strahom, mrzeći i haljinu puti okaljanu.</p><p class="pocetakParagrafa"> <span class="brojRetka" id="24">24</span>Onomu koji vas može očuvati od pada i besprijekorne postaviti pred svoju Slavu u klicanju –  <span class="brojRetka" id="25">25</span>jedinomu Bogu, Spasitelju našemu, po Isusu Kristu, Gospodinu našemu: slava, veličanstvo, vlast i moć i prije svakoga vijeka, i sada, i u sve vijeke. Amen.</p></p></p></p></p>