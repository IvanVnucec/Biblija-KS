<h4>Prve Jeremijine propovijedi:Otpadništvo Izraelovo</h4><p class="pocetakParagrafa"> <span class="brojRetka" id="1">1</span>I dođe mi riječ Jahvina:  <span class="brojRetka" id="2">2</span>»Idi i viči u uši Jeruzalemu:</p><p class="pocetakParagrafa">Ovako govori Jahve:</p><p class="stih1">‘Spominjem se mladosti tvoje privržene,</p><p class="stih2">ljubavi tvoje vjereničke:</p><p class="stih1">ti pođe za mnom u pustinju,</p><p class="stih2">po zemlji gdje se ne sije.</p><p class="stih1"> <span class="brojRetka" id="3">3</span>Izrael bijaše Jahvi svetinja,</p><p class="stih2">prvina plodova njegovih;</p><p class="stih1">tko god od njih jeđaše, bijaše kažnjen;</p><p class="stih2">zlo ga snađe’« – riječ je Jahvina.</p><p class="noviRedak"> </p><p class="stih1"> <span class="brojRetka" id="4">4</span>»Čujte riječ Jahvinu, dome Jakovljev,</p><p class="stih2">i svi rodovi doma Izraelova.</p><p class="stih1"> <span class="brojRetka" id="5">5</span>Ovako govori Jahve:</p><p class="stih1">‘Kakvu nepravdu nađoše oci vaši na meni</p><p class="stih2">te se udaljiše od mene?</p><p class="stih1">Za ispraznošću pođoše,</p><p class="stih2">te sami isprazni postadoše.</p><p class="stih1"> <span class="brojRetka" id="6">6</span>Ne pitahu: Gdje je Jahve</p><p class="stih2">koji nas izvede iz zemlje egipatske</p><p class="stih1">te nas vođaše kroz pustinju,</p><p class="stih2">po zemlji pustoj, jedva prohodnoj,</p><p class="stih1">po zemlji suhoj i mračnoj,</p><p class="stih2">po zemlji kojom nitko ne prolazi,</p><p class="stih2">nit’ se tko nastanjuje?’</p><p class="stih1"> <span class="brojRetka" id="7">7</span>U zemlju vinograda i maslinika ja vas dovedoh,</p><p class="stih2">da se hranite plodom i dobrotom njezinom.</p><p class="stih1">Ali tek što uđoste,</p><p class="stih2">zemlju moju oskvrnuste</p><p class="stih2">i baštinu moju u gnusobu pretvoriste.</p><p class="stih1"> <span class="brojRetka" id="8">8</span>Svećenici ne govorahu: ‘Gdje je Jahve?’</p><p class="stih2">Tumači Zakona mene ne upoznaše,</p><p class="stih1">pastiri otpadoše od mene,</p><p class="stih2">a proroci prorokovahu u ime Baalovo</p><p class="stih2">i iđahu za onima što im pomoći ne mogoše.</p><p class="noviRedak"> </p><p class="stih1"> <span class="brojRetka" id="9">9</span>Zato ću još parnicu voditi s vama«</p><p class="stih2">– riječ je Jahvina –</p><p class="stih2">»i parbit ću se sa sinovima sinova vaših.</p><p class="stih1"> <span class="brojRetka" id="10">10</span>Pođite, dakle, na otoke kitimske, da vidite,</p><p class="stih2">ili u Kedar pošljite izvidnice</p><p class="stih1">te dobro promislite i provjerite</p><p class="stih2">je li se igda što slično zbilo.</p><p class="stih1"> <span class="brojRetka" id="11">11</span>Je li koji narod mijenjao bogove –</p><p class="stih2">oni čak i nisu bogovi!</p><p class="stih1">A narod moj Slavu svoju zamijeni</p><p class="stih2">za one što ne pomažu!</p><p class="stih1"> <span class="brojRetka" id="12">12</span>Zapanjite se nad tim, nebesa,</p><p class="stih2">zgranite se i zaprepastite«,</p><p class="stih2">riječ je Jahvina.</p><p class="stih1"> <span class="brojRetka" id="13">13</span>»Jer dva zla narod moj učini:</p><p class="stih2">ostavi mene,</p><p class="stih2">Izvor vode žive,</p><p class="stih1">te iskopa sebi kladence,</p><p class="stih2">kladence ispucane</p><p class="stih2">što vode držati ne mogu.</p><p class="noviRedak"> </p><p class="stih1"> <span class="brojRetka" id="14">14</span>Je li Izrael rob</p><p class="stih2">il’ sluga u kući rođen?</p><p class="stih2">Zašto plijenom posta?</p><p class="stih1"> <span class="brojRetka" id="15">15</span>Lavovi su na nj rikali,</p><p class="stih2">podizali glas svoj.</p><p class="stih1">U pustoš pretvoriše zemlju njegovu,</p><p class="stih2">gradove popališe, nema im žitelja.</p><p class="stih1"> <span class="brojRetka" id="16">16</span>Čak i oni iz Memfisa i Tafnisa</p><p class="stih2">brijahu ti tjeme.</p><p class="stih1"> <span class="brojRetka" id="17">17</span>Nisi li to sam sebi učinio</p><p class="stih2">otpavši od Jahve, Boga svojega?</p><p class="stih1"> <span class="brojRetka" id="18">18</span>A sad, zašto krećeš u Egipat</p><p class="stih2">da piješ vode iz Nila?</p><p class="stih1">Zašto krećeš u Asiriju</p><p class="stih2">da piješ vode iz Rijeke?</p><p class="stih1"> <span class="brojRetka" id="19">19</span>Opačina te tvoja kažnjava,</p><p class="stih2">otpadništvo te tvoje osuđuje.</p><p class="stih1">Shvati i vidi</p><p class="stih2">kako je teško i gorko</p><p class="stih1">što ostavi Jahvu, Boga svojega,</p><p class="stih2">što više nema straha mog u tebi« –</p><p class="stih2">riječ je Gospoda Jahve nad vojskama.</p><p class="noviRedak"> </p><p class="stih1"> <span class="brojRetka" id="20">20</span>»Da, odavna ti slomi jaram svoj,</p><p class="stih2">raskide veze što te vezahu</p><p class="stih2">i reče: ‘Neću da robujem.’</p><p class="stih1">Pa ipak, na svakom povišem humu,</p><p class="stih2">pod svakim drvetom zelenim</p><p class="stih2">lijegao si k’o bludnica.</p><p class="stih1"> <span class="brojRetka" id="21">21</span>A ja te zasadih kao lozu izabranu,</p><p class="stih2">k’o sadnicu plemenitu.</p><p class="stih1">Kako li mi se samo prometnu u jalov izrod,</p><p class="stih2">u lozu divlju!</p><p class="stih1"> <span class="brojRetka" id="22">22</span>Da se i lužinom opereš,</p><p class="stih2">napravljenom od mnogo pepela,</p><p class="stih1">ostat će mrlja bezakonja tvoga preda mnom« –</p><p class="stih2">riječ je Jahve Gospoda.</p><p class="stih1"> <span class="brojRetka" id="23">23</span>»Kako samo možeš reći:</p><p class="stih1">‘Nisam se uprljala,</p><p class="stih2">za baalima nisam trčala.’?</p><p class="stih1">Pogledaj tragove svoje u dolini,</p><p class="stih2">upoznaj što si učinila.</p><p class="stih1">Deva brza što krstari stazama svojim,</p><p class="stih1"> <span class="brojRetka" id="24">24</span>magarica divlja navikla na pustinju,</p><p class="stih1">u pohoti svojoj požudno dašće,</p><p class="stih2">tko da je ukroti u vrijeme gonjenja?</p><p class="stih1">Tko god je traži, neće se umoriti,</p><p class="stih2">naći će je u mjesecu njezinu.</p><p class="stih1"> <span class="brojRetka" id="25">25</span>Čuvaj se da ti noga ne obosi,</p><p class="stih2">grlo se ne osuši.</p><p class="stih1">A ti kažeš: ‘Ne, uzalud je!</p><p class="stih2">Jer volim strance,</p><p class="stih2">i za njima ću ići.’</p><p class="noviRedak"> </p><p class="stih1"> <span class="brojRetka" id="26">26</span>Kao što se lupež zastidi kad ga uhvate,</p><p class="stih2">tako će se zastidjeti sinovi – dom Izraelov,</p><p class="stih1">oni, kraljevi, knezovi,</p><p class="stih2">svećenici i proroci njihovi</p><p class="stih1"> <span class="brojRetka" id="27">27</span>koji govore drvetu: ‘Ti si otac moj!’</p><p class="stih2">a kamenu: ‘Ti si me rodio!’</p><p class="stih1">jer mi leđa okreću,</p><p class="stih2">a ne lice,</p><p class="stih1">ali u nevolji svojoj zapomažu:</p><p class="stih2">‘Ustani, spasi nas!’</p><p class="stih1"> <span class="brojRetka" id="28">28</span>Gdje su bogovi što ih ti sâm načini?</p><p class="stih2">Nek’ ustanu ako te mogu spasiti u nevolji tvojoj!</p><p class="stih1">Jer imaš, o Judejo,</p><p class="stih2">bogova koliko i gradova!</p><p class="stih1">Koliko Jeruzalem ima ulica,</p><p class="stih2">toliko Baal ima žrtvenika.</p><p class="noviRedak"> </p><p class="stih1"> <span class="brojRetka" id="29">29</span>Zašto hoćete da se sa mnom parbite?</p><p class="stih2">Svi se od mene odmetnuste« –</p><p class="stih2">riječ je Jahvina.</p><p class="stih1"> <span class="brojRetka" id="30">30</span>»Zaludu sam udarao sinove vaše:</p><p class="stih2">vi iz toga ne uzeste pouke:</p><p class="stih1">mačevi vaši rastrgaše vaše proroke</p><p class="stih2">kao lav zatornik.</p><p class="stih1"> <span class="brojRetka" id="31">31</span>Kakva li ste roda? Čujte riječ Jahvinu:</p><p class="stih1">Zar bijah pustinja Izraelu,</p><p class="stih2">il’ zemlja mračna?</p><p class="stih1">Zašto moj narod govori:</p><p class="stih2">‘Slobodu hoćemo,</p><p class="stih2">nećemo više k tebi!’?</p><p class="stih1"> <span class="brojRetka" id="32">32</span>Zaboravlja li djevica svoj nakit</p><p class="stih2">il’ nevjesta pojas svoj ?</p><p class="stih1">A narod moj mene zaboravi,</p><p class="stih2">bezbroj je tomu već dana.</p><p class="noviRedak"> </p><p class="stih1"> <span class="brojRetka" id="33">33</span>O, kako li dobro znaš svoj put</p><p class="stih2">kad tragaš za ljubavlju!</p><p class="stih1">Zato si i na zlo</p><p class="stih2">putove svoje navikla.</p><p class="stih1"> <span class="brojRetka" id="34">34</span>Čak su i ruke tvoje</p><p class="stih2">omašćene krvlju siromaha nevinih:</p><p class="stih1">nisi ih zatekla kako provaljuju vrata tvoja.</p><p class="stih2">Da, za sve njih ti ćeš odgovarati.</p><p class="stih1"> <span class="brojRetka" id="35">35</span>A govoriš: ‘Nevina sam,</p><p class="stih2">gnjev se njegov odvratio od mene.’</p><p class="stih1">Evo me da ti sudim</p><p class="stih2">jer govoriš: ‘Nisam zgriješila.’</p><p class="noviRedak"> </p><p class="stih1"> <span class="brojRetka" id="36">36</span>Kako si jadna</p><p class="stih2">u zabludjelosti svojoj!</p><p class="stih1">I Egipćani će te posramiti</p><p class="stih2">kao što te posramiše Asirci.</p><p class="stih1"> <span class="brojRetka" id="37">37</span>I odavde ćeš morati otići</p><p class="stih2">s rukama nad glavom svojom,</p><p class="stih1">jer Jahve odbaci one u koje se uzdaš;</p><p class="stih2">ti nećeš biti sretna s njima.«</p>