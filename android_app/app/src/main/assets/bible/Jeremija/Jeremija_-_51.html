<h4>Jahve protiv Babilona</h4><p class="pocetakParagrafa"> <span class="brojRetka" id="1">1</span>Ovako govori Jahve: »Gle, ja podižem protiv Babilona</p><p class="stih2">i protiv pučanstva kaldejskog</p><p class="stih2">vjetar zatornički.</p><p class="stih1"> <span class="brojRetka" id="2">2</span>Poslat ću na Babilon vijače da ga viju</p><p class="stih2">i prorešetaju zemlju njegovu.</p><p class="stih1">Kad ga sa svih strana opkole</p><p class="stih2">u kobni dan,</p><p class="stih1"> <span class="brojRetka" id="3">3</span>nek’ strijelac luka ne odlaže,</p><p class="stih2">nek’ ne skida oklopa!</p><p class="stih1">Ne štedite mladića njihovih,</p><p class="stih2">svu mu vojsku kleto uništite!</p><p class="stih1"> <span class="brojRetka" id="4">4</span>Pobijeni će padati po zemlji kaldejskoj,</p><p class="stih2">probodeni po ulicama njegovim.«</p><p class="stih1"> <span class="brojRetka" id="5">5</span>Ne, Izrael – Judeja – nije udovica</p><p class="stih2">Boga svojega,</p><p class="stih2">Jahve nad vojskama,</p><p class="stih1">iako je zemlja njihova puna krivice</p><p class="stih2">protiv Sveca Izraelova.</p><p class="noviRedak"> </p><p class="stih1"> <span class="brojRetka" id="6">6</span>Bježite iz Babilona,</p><p class="stih2">nek’ svak’ spasi život svoj,</p><p class="stih2">da ne izginete s njegova bezakonja,</p><p class="stih1">jer ovo je vrijeme Jahvine odmazde,</p><p class="stih2">svakom plaća po zasluzi!</p><p class="stih1"> <span class="brojRetka" id="7">7</span>Babilon bijaše pehar zlatni u ruci Jahvinoj,</p><p class="stih2">pehar koji opi svijet cijeli.</p><p class="stih1">Vinom tim se puci opiše,</p><p class="stih2">i zato se puci obezumiše.</p><p class="stih1"> <span class="brojRetka" id="8">8</span>Iznenada pade Babilon, razmrskan:</p><p class="stih2">zakukajte nad njim!</p><p class="stih1">Potražite balzama rani njegovoj:</p><p class="stih2">možda će ozdravit’!</p><p class="stih1"> <span class="brojRetka" id="9">9</span>Liječili smo Babilon, al’ se ne izliječi.</p><p class="stih2">Pustimo ga, vratimo se svaki u svoj kraj!</p><p class="stih1">Jer do neba dopire njegova osuda</p><p class="stih2">i diže se pod oblake.</p><p class="stih1"> <span class="brojRetka" id="10">10</span>Jahve je iznio pravdu našu!</p><p class="stih2">Hajde da Sionu objavimo</p><p class="stih2">djelo Jahve, Boga našega.</p><p class="noviRedak"> </p><p class="stih1"> <span class="brojRetka" id="11">11</span>Naoštrite strelice,</p><p class="stih2">napunite tobolce!</p><p class="stih1">Jahve potače duh kraljeva medijskih</p><p class="stih2">jer naumi zatrti Babilon,</p><p class="stih1">Jahvina je to osveta,</p><p class="stih2">osveta za Hram njegov.</p><p class="stih1"> <span class="brojRetka" id="12">12</span>Razvijte stijeg, zidine babilonske!</p><p class="stih2">Pojačajte straže!</p><p class="stih1">Postavite stražare!</p><p class="stih2">Razmjestite zasjede!</p><p class="stih1">Jer Jahve što naumi</p><p class="stih2">to sad izvodi, kako je rekao</p><p class="stih2">protiv Babilona.</p><p class="stih1"> <span class="brojRetka" id="13">13</span>O, ti što prebivaš na velikim vodama</p><p class="stih2">i bogat blagom svakojakim!</p><p class="stih1">Sad ti svršetak dođe,</p><p class="stih2">kraj tvojoj lakomosti.</p><p class="stih1"> <span class="brojRetka" id="14">14</span>Životom svojim zakle se Jahve nad vojskama:</p><p class="stih1">»Napunit ću te ljudstvom kao skakavcima,</p><p class="stih2">zaorit će protiv tebe vika bojna.«</p><p class="stih1"> <span class="brojRetka" id="15">15</span>On snagom svojom stvori zemlju,</p><p class="stih2">mudrošću svojom uspostavi krug zemaljski</p><p class="stih2">i umom svojim razape nebesa.</p><p class="stih1"> <span class="brojRetka" id="16">16</span>Kad mu glas zaori, huče vode na nebesima,</p><p class="stih2">oblake diže s kraja zemlje:</p><p class="stih1">stvara kiši munje,</p><p class="stih2">vjetar izvodi iz skrovišta njegovih.</p><p class="stih1"> <span class="brojRetka" id="17">17</span>Svakom čovjeku pamet stane,</p><p class="stih2">svaki se zlatar zastidi svoga kipa, </p><p class="stih1">jer svi su mu kipovi samo varka,</p><p class="stih2">nema u njima duha.</p><p class="stih1"> <span class="brojRetka" id="18">18</span>Isprazni su oni, smiješne tvorevine,</p><p class="stih2">propast će u dan kazne.</p><p class="stih1"> <span class="brojRetka" id="19">19</span>»Jakovljev dio« nije kao oni:</p><p class="stih2">jer on je sve stvorio,</p><p class="stih1">Izrael pleme je baštine njegove.</p><p class="stih2">Jahve nad vojskama ime je njegovo.</p><h4>Malj Jahvin i gora golema</h4><p class="stih1"> <span class="brojRetka" id="20">20</span>»Ti si mi bio malj,</p><p class="stih2">oružje ratno.</p><p class="stih1">Pomlatih tobom narode,</p><p class="stih2">razmrskah tobom kraljevstva.</p><p class="stih1"> <span class="brojRetka" id="21">21</span>Pomlatih tobom konja i konjanika,</p><p class="stih2">pomlatih tobom bojna kola i vozača.</p><p class="stih1"> <span class="brojRetka" id="22">22</span>Pomlatih tobom čovjeka i ženu,</p><p class="stih2">pomlatih tobom starca i dijete.</p><p class="stih1">Pomlatih tobom mladića i djevojku,</p><p class="stih2">pomlatih tobom pastira i stado.</p><p class="stih1"> <span class="brojRetka" id="23">23</span>Pomlatih tobom ratara i zapregu njegovu,</p><p class="stih2">pomlatih tobom namjesnike i upravljače.</p><p class="pocetakParagrafa"> <span class="brojRetka" id="24">24</span>Ali na vaše oči sada plaća Babilonu i svim Kaldejcima za sve zlo koje učiniše Sionu« – riječ je Jahvina.</p><p class="noviRedak"> </p><p class="stih1"> <span class="brojRetka" id="25">25</span>»Evo me na te, goro zatornice« –</p><p class="stih2">riječ je Jahvina –</p><p class="stih2">»zatornice svega svijeta!</p><p class="stih1">Zamahnut ću rukom protiv tebe,</p><p class="stih2">svalit ću te s litice,</p><p class="stih2">pretvorit ću te u goru spaljenu.</p><p class="stih1"> <span class="brojRetka" id="26">26</span>Iz tebe više neće klesati kamen ugaoni</p><p class="stih2">ni kamen temeljac,</p><p class="stih1">bit ćeš vječna pustinja« –</p><p class="stih2">riječ je Jahvina.</p><h4>Ususret kraju</h4><p class="stih1"> <span class="brojRetka" id="27">27</span>Podignite stijeg u zemlji,</p><p class="stih2">zatrubite u rog među narodima!</p><p class="stih1">Pripremite na nj narode,</p><p class="stih2">sazovite na nj kraljevstva –</p><p class="stih2">Ararat, Mini, Aškenaz!</p><p class="stih1">Postavite protiv njega pozivnike,</p><p class="stih2">nek’ nasrnu konji k’o dlakavi skakavci!</p><p class="stih1"> <span class="brojRetka" id="28">28</span>Spremite na nj narode,</p><p class="stih2">kraljeve medijske,</p><p class="stih1">vojvode i namjesnike njihove</p><p class="stih2">i svu zemlju kojom vladaju.</p><p class="stih1"> <span class="brojRetka" id="29">29</span>Zemlja će se tresti, drhtati,</p><p class="stih2">kad se stanu uspinjati k Babilonu</p><p class="stih2">svi naumi Jahvini</p><p class="stih1">da pretvori zemlju babilonsku</p><p class="stih2">u pustinju nenastanjenu.</p><p class="noviRedak"> </p><p class="stih1"> <span class="brojRetka" id="30">30</span>Nebojše babilonske odustaše od borbe,</p><p class="stih2">u utvrdama posjedaše,</p><p class="stih1">nesta sile njihove:</p><p class="stih2">postadoše kao žene.</p><p class="stih1">Spaljeni su domovi njihovi,</p><p class="stih2">polomljeni zasuni na vratima.</p><p class="stih1"> <span class="brojRetka" id="31">31</span>Teklič tekliča prestiže,</p><p class="stih2">glasnik juri za glasnikom,</p><p class="stih1">da jave kralju babilonskom</p><p class="stih2">da mu je grad sa svih strana zauzet,</p><p class="stih1"> <span class="brojRetka" id="32">32</span>prijelazi zaposjednuti,</p><p class="stih2">tvrđave ognjem popaljene,</p><p class="stih2">a ratnici prestrašeni.</p><p class="noviRedak"> </p><p class="stih1"> <span class="brojRetka" id="33">33</span>Jer ovako govori Jahve, Bog Izraelov:</p><p class="stih1">»Kći je babilonska kao gumno</p><p class="stih2">u vrijeme kad se po njem gazi;</p><p class="stih1">još malo, i doći će joj vrijeme žetve.«</p><h4>Jahvina osveta</h4><p class="stih1"> <span class="brojRetka" id="34">34</span>Izjeo me, satro babilonski kralj,</p><p class="stih2">odgurnuo me kao prazan pladanj,</p><p class="stih1">k’o zmaj me on progutao,</p><p class="stih2">napunio trbušinu,</p><p class="stih2">iz mog me istjerao Edena.</p><p class="stih1"> <span class="brojRetka" id="35">35</span>»Nasilje i patnje moje na Babilon!«</p><p class="stih2">– govore stanovnici Siona.</p><p class="stih1">»Krv moja na Kaldejce!«</p><p class="stih2">– govori Jeruzalem.</p><p class="noviRedak"> </p><p class="stih1"> <span class="brojRetka" id="36">36</span>Zato ovako govori Jahve:</p><p class="stih1">»Gle, ja ću braniti parnicu tvoju</p><p class="stih2">i krvavo te osvetiti.</p><p class="stih1">Sasušit ću more njegovo</p><p class="stih2">i presahnut ću izvore njegove.</p><p class="stih1"> <span class="brojRetka" id="37">37</span>Babilon će biti hrpa ruševina,</p><p class="stih2">brlog čagljima,</p><p class="stih1">užas i ruglo,</p><p class="stih2">kraj nenastanjen.</p><p class="stih1"> <span class="brojRetka" id="38">38</span>Svi zajedno riču k’o lavovi,</p><p class="stih2">zavijaju kao lavići.</p><p class="stih1"> <span class="brojRetka" id="39">39</span>Kad se ugriju, priredit ću im pijanku,</p><p class="stih2">napojiti ih da se provesele,</p><p class="stih1">da zaspe vječnim snom,</p><p class="stih2">da se više ne probude« – </p><p class="stih2">riječ je Jahvina.</p><p class="stih1"> <span class="brojRetka" id="40">40</span>»Odvest ću ih k’o janjce na klanje,</p><p class="stih2">kao jarce i ovnove.«</p><h4>Plač nad Babilonom</h4><p class="stih1"> <span class="brojRetka" id="41">41</span>»Kako li je zauzet,</p><p class="stih2">kako osvojen taj ponos zemlje sve?</p><p class="stih1">Kako li Babilon posta</p><p class="stih2">strašilo narodima?</p><p class="stih1"> <span class="brojRetka" id="42">42</span>Uzdiglo se more protiv Babilona,</p><p class="stih2">prekrilo ga valovlje njegovo.</p><p class="stih1"> <span class="brojRetka" id="43">43</span>Gradovi mu pustoš postali,</p><p class="stih2">zemlja suha, pustara:</p><p class="stih1">čovjek u njoj ne stanuje,</p><p class="stih2">niti njom prolazi sin čovječji.«</p><h4>Jahvin pohod na kipove</h4><p class="stih1"> <span class="brojRetka" id="44">44</span>»Kaznit ću Bela babilonskog,</p><p class="stih2">iz ralja mu otet’ što je progutao.</p><p class="stih1">Neće više k njemu hrliti narodi,</p><p class="stih2">srušit će se babilonske zidine.</p><p class="noviRedak"> </p><p class="stih1"> <span class="brojRetka" id="45">45</span>Izađi iz njega, narode moj!</p><p class="stih2">Nek’ svaki spasi život svoj</p><p class="stih2">od jarosnoga gnjeva Jahvina!</p><p class="stih1"> <span class="brojRetka" id="46">46</span>Neka vam srce ne klone!</p><p class="stih2">Ne bojte se glasâ što se zemljom šire,</p><p class="stih1">jedne godine ovakvi, druge onakvi,</p><p class="stih2">i što u zemlji vlada nasilje,</p><p class="stih2">te silnik za silnikom ustaje.</p><p class="noviRedak"> </p><p class="stih1"> <span class="brojRetka" id="47">47</span>Jer evo dolaze dani</p><p class="stih2">kada ću kazniti kipove babilonske,</p><p class="stih1">i sva će mu se zemlja postidjeti,</p><p class="stih2">i svi će mu pobijeni ležat’ posred grada.</p><p class="stih1"> <span class="brojRetka" id="48">48</span>Tada će nad Babilonom klicati</p><p class="stih2">nebo i zemlja i sve što je na njima,</p><p class="stih1">jer će sa sjevera navaliti na grad,</p><p class="stih2">zatornici njegovi« –</p><p class="stih2">riječ je Jahvina!</p><p class="stih1"> <span class="brojRetka" id="49">49</span>»I Babilon mora pasti</p><p class="stih2">za pobijene Izraelce,</p><p class="stih1">kao što su za Babilon padali</p><p class="stih2">pobijeni po svem svijetu.</p><p class="stih1"> <span class="brojRetka" id="50">50</span>Vi što umakoste maču,</p><p class="stih2">idite, ne ostajte ovdje.</p><p class="stih1">Spominjite se Jahve u zemlji dalekoj,</p><p class="stih2">i neka vam Jeruzalem bude na srcu:</p><p class="stih1"> <span class="brojRetka" id="51">51</span>‘Stidjeli smo se slušajuć’ sramotu,</p><p class="stih2">rumenilo nam prekrilo lice</p><p class="stih1">kad ono tuđinci nahrupiše</p><p class="stih2">u svetište doma Jahvina.’</p><p class="stih1"> <span class="brojRetka" id="52">52</span>Zato, evo, dolaze dani« – </p><p class="stih2">riječ je Jahvina –</p><p class="stih1">»kad ću kazniti kipove njegove</p><p class="stih2">i po svoj će mu zemlji stenjat’ ranjenici.</p><p class="noviRedak"> </p><p class="stih1"> <span class="brojRetka" id="53">53</span>Da se Babilon popne do neba,</p><p class="stih2">da se utvrdi na visu nedostupnu,</p><p class="stih1">na moju će zapovijed na nj navalit’ pustošnici« –</p><p class="stih2">riječ je Jahvina.</p><p class="stih1"> <span class="brojRetka" id="54">54</span>Čujte vapaj iz Babilona,</p><p class="stih2">i strašan poraz iz zemlje kaldejske!</p><p class="stih1"> <span class="brojRetka" id="55">55</span>Jer sâm Jahve pustoši Babilon,</p><p class="stih2">on stišava strašnu buku njegovu:</p><p class="stih1">bučili su vali njegovi k’o vode velike,</p><p class="stih2">razlijegala se huka njihova.</p><p class="stih1"> <span class="brojRetka" id="56">56</span>Jest, pustošnik dođe na Babilon,</p><p class="stih2">uhvaćeni su ratnici njegovi,</p><p class="stih2">lukovi im polomljeni.</p><p class="stih1">Zaista, Jahve je Bog osvetnik</p><p class="stih2">koji plaća po zasluzi!</p><p class="stih1"> <span class="brojRetka" id="57">57</span>»Opojit ću mu knezove i mudrace,</p><p class="stih2">vojvode, namjesnike i ratnike:</p><p class="stih1">da zaspe vječnim snom</p><p class="stih2">pa se više ne probude« – </p><p class="stih1">govori Kralj,</p><p class="stih2">ime mu je Jahve nad vojskama.</p><h4>Babilon sravnjen sa zemljom</h4><p class="stih1"> <span class="brojRetka" id="58">58</span>Ovako govori Jahve nad vojskama:</p><p class="stih1">»Široke zidine babilonske</p><p class="stih2">bit će do temelja razvaljene,</p><p class="stih1">a visoka trava njegova</p><p class="stih2">bit će ognjem spaljena.</p><p class="stih1">Narodi se zalud trudili,</p><p class="stih2">puci se za oganj mučili!«</p><p class="noviRedak"> <h4>Proročanstvo bačeno u Eufrat</h4><p class="pocetakParagrafa"> <span class="brojRetka" id="59">59</span>Evo zapovijedi što je prorok Jeremija dade Seraji, sinu Mahsejina sina Nerije, kad je Seraja krenuo u Babilon sa Sidkijom, kraljem judejskim, četvrte godine njegova vladanja. Seraja bijaše veliki komornik.  <span class="brojRetka" id="60">60</span>Jeremija je u jednu knjigu bio zapisao svu nesreću koja je morala doći na Babilon – sva ona proroštva napisana protiv Babilona.  <span class="brojRetka" id="61">61</span>Jeremija reče Seraji: »Kad dođeš u Babilon, išti prigodu da obznaniš sve ove riječi.  <span class="brojRetka" id="62">62</span>I reci: ‘Jahve, ti sam reče da ćeš zatrti ovo mjesto te u njemu ničega više neće biti, ni čovjeka ni živinčeta, nego će postati vječna pustinja.’  <span class="brojRetka" id="63">63</span>Kad pročitaš ovu knjigu, zaveži je za kamen i baci u Eufrat.  <span class="brojRetka" id="64">64</span>I reci: ‘Ovako će potonuti Babilon i neće se više podići iz nesreće koju ću na nj svaliti.’«</p><p class="pocetakParagrafa">To su riječi Jeremijine.</p></p>