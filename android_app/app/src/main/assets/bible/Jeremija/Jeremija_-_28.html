<h4>Raspra s prorokom Hananijom</h4><p class="pocetakParagrafa"> <span class="brojRetka" id="1">1</span>Iste godine, u početku kraljevanja Sidkije, kralja judejskoga, četvrte godine, petog mjeseca, Hananija, sin Azurov, prorok rodom iz Gibeona, reče mi u domu Jahvinu pred svim svećenicima i svim narodom:  <span class="brojRetka" id="2">2</span>»Ovako govori Jahve nad vojskama, Bog Izraelov: ‘Skršit ću jaram kralja babilonskoga.  <span class="brojRetka" id="3">3</span>Do dvije godine vratit ću na ovo mjesto sve posuđe doma Jahvina koje je Nabukodonozor, kralj babilonski, odavde uzeo i odnio u Babilon.  <span class="brojRetka" id="4">4</span>A tako i Jekoniju, sina Jojakimova, kralja judejskoga, i sve izgnanike judejske, koji dospješe u Babilon, također ću vratiti na ovo mjesto’ – riječ je Jahvina – ‘jer ću skršiti jaram kralja babilonskoga.’«</p><p class="pocetakParagrafa"> <span class="brojRetka" id="5">5</span>Tada prorok Jeremija odgovori proroku Hananiji pred svećenicima i pred svim narodom koji bijahu u domu Jahvinu.  <span class="brojRetka" id="6">6</span>Reče prorok Jeremija: »Amen! Učinio Jahve tako! Ispunio Jahve riječi koje si prorokovao i vratio ovamo sve posuđe iz doma Jahvina i sve izgnanike iz Babilona.  <span class="brojRetka" id="7">7</span>Ali čujder i ovu riječ koju ću kazati na tvoje uši i na uši svega naroda.  <span class="brojRetka" id="8">8</span>Proroci koji su bili prije mene i tebe, odiskona prorokovahu mnogim moćnim zemljama i velikim kraljevstvima rat, glad, kugu.  <span class="brojRetka" id="9">9</span>Ali o proroku koji proriče mir možeš istom kad se ispuni njegova proročka riječ znati da ga je zaista Jahve poslao.«</p><p class="pocetakParagrafa"> <span class="brojRetka" id="10">10</span>Tada prorok Hananija skide jaram s vrata proroka Jeremije i skrši ga.  <span class="brojRetka" id="11">11</span>I reče Hananija pred svim narodom: »Ovako govori Jahve: ‘Evo, ovako ću – za dvije godine – skršiti jaram Nabukodonozora, kralja babilonskoga, s vrata svih naroda!’« Tada prorok Jeremija ode svojim putem.</p><p class="pocetakParagrafa"> <span class="brojRetka" id="12">12</span>A kad prorok Hananija skrši jaram s vrata proroka Jeremije, dođe riječ Jahvina Jeremiji:  <span class="brojRetka" id="13">13</span>»Idi i ovako reci Hananiji: Ovako govori Jahve: ‘Ti si skršio drveni jaram, ali ću ja mjesto njega načiniti željezni.’  <span class="brojRetka" id="14">14</span>Jer ovako govori Jahve nad vojskama, Bog Izraelov: ‘Željezni ću jaram staviti oko vrata svih ovih naroda da ih podvrgnem Nabukodonozoru, kralju babilonskom, i služit će mu, jer ja sam njemu podložio čak i poljsku zvjerad!’«</p><p class="pocetakParagrafa"> <span class="brojRetka" id="15">15</span>I prorok Jeremija reče proroku Hananiji: »Čuj me dobro, Hananija! Tebe nije poslao Jahve, a ti si u narodu pobudio varave nade.  <span class="brojRetka" id="16">16</span>Zato ovako govori Jahve: ‘Gle, brišem te s lica zemlje! Umrijet ćeš još ove godine, jer si propovijedao pobunu protiv Jahve!’«</p><p class="pocetakParagrafa"> <span class="brojRetka" id="17">17</span>I umrije prorok Hananija te godine u sedmom mjesecu.</p>