<h4>Bijeg u Egipat</h4><p class="pocetakParagrafa"> <span class="brojRetka" id="1">1</span>Nato svi vojni zapovjednici, osobito Johanan, sin Kareahov, i Azarja, sin Hošajin, i sav narod, malo i veliko, pristupiše  <span class="brojRetka" id="2">2</span>i rekoše proroku Jeremiji: »Pomno počuj molbu našu! Zagovaraj nas pred Jahvom, Bogom svojim, za sav ovaj ostatak, jer nas, kako i sam vidiš, ostade još samo malo od velikoga broja koliko nas je nekoć bilo.  <span class="brojRetka" id="3">3</span>Neka nam Jahve, Bog tvoj, objavi kuda da krenemo i što valja da činimo.«  <span class="brojRetka" id="4">4</span>Prorok im Jeremija odgovori: »Pristajem. Pomolit ću se, kao što rekoste, Jahvi, Bogu vašemu, i javit ću vam sve što on odgovori, ni riječi vam neću zatajiti.«  <span class="brojRetka" id="5">5</span>Oni pak rekoše Jeremiji: »Neka Jahve bude istinit i vjerodostojan svjedok protiv nas ako ne postupimo sasvim po riječima koje će nam Jahve, Bog tvoj, po tebi objaviti.  <span class="brojRetka" id="6">6</span>Bio povoljan ili nepovoljan glas Jahve, Boga našega, komu te šaljemo, mi ćemo ga slušati da nam dobro bude što poslušasmo glas Jahve, Boga svojega.«</p><p class="pocetakParagrafa"> <span class="brojRetka" id="7">7</span>Poslije deset dana dođe riječ Jahvina Jeremiji.  <span class="brojRetka" id="8">8</span>Tada on pozva Johanana, sina Kareahova, sve vojne zapovjednike koji bijahu s njim i sav narod, malo i veliko,  <span class="brojRetka" id="9">9</span>te im reče:</p><p class="pocetakParagrafa">»Ovako govori Jahve, Bog Izraelov, kojemu ste me poslali da izlijem preda nj molbu vašu:  <span class="brojRetka" id="10">10</span>‘Ako budete mirno živjeli u zemlji ovoj, podići ću vas i neću vas više razoriti; posadit ću vas, a ne iskorijeniti. Jer se kajem za zlo koje sam vam nanio.  <span class="brojRetka" id="11">11</span>Ne bojte se kralja babilonskoga od koga strahujete. Ne bojte ga se’ – riječ je Jahvina – ‘jer ja sam s vama da vas spasim i izbavim iz ruku njegovih.  <span class="brojRetka" id="12">12</span>I ja ću vam pribaviti milost da vam se smiluje i pusti vas da u zemlji svojoj živite.’  <span class="brojRetka" id="13">13</span>Ako pak kažete: ‘Nećemo ostati u ovoj zemlji’, ne pokoravajući se glasu Jahve, Boga svoga,  <span class="brojRetka" id="14">14</span>ako kažete: ‘Ne, u Egipat idemo, rata više da ne vidimo, glasa bojnog roga više da ne čujemo, da ne moramo biti više gladni kruha; da, onamo idemo’,  <span class="brojRetka" id="15">15</span>onda čujte riječ Jahvinu, vi koji ste Ostatak Judeje: Ovako govori Jahve nad vojskama, Bog Izraelov: ‘Ako ste odlučili krenuti u Egipat da ondje živite,  <span class="brojRetka" id="16">16</span>mač kojega se plašite u zemlji će vas egipatskoj dostići; glad od koje strahujete, u Egiptu će vam biti za petama: i ondje ćete umrijeti!  <span class="brojRetka" id="17">17</span>I svi oni koji odluče da odu u Egipat i da se ondje nasele, poginut će od mača, gladi i kuge: nitko živ neće umaći nesreći koju ću na njih svaliti.’  <span class="brojRetka" id="18">18</span>Jer ovako govori Jahve nad vojskama, Bog Izraelov: ‘Kao što se srdžba moja i bijes moj oboriše na Jeruzalemce, tako će se gnjev moj izliti i na vas ako pođete u Egipat: postat ćete prokletstvo, užas, kletva i poruga, a ovoga mjesta nikad više nećete ugledati.’  <span class="brojRetka" id="19">19</span>Vama, koji ste ostatak Judeje, Jahve poručuje da ne idete u Egipat. Dobro znajte da sam danas bio svjedok protiv vas.  <span class="brojRetka" id="20">20</span>Jer sami sebe obmanjujete. Ta vi ste me poslali k Jahvi, Bogu svome, rekavši: ‘Zagovaraj nas pred Jahvom, Bogom našim, i saopći nam sve što ti on objavi, i mi ćemo to učiniti.’  <span class="brojRetka" id="21">21</span>A danas sam vam objavio, ali vi ne slušate više glasa Jahve, Boga svojega, koji me k vama posla.  <span class="brojRetka" id="22">22</span>Znajte, dakle, dobro: od mača, gladi i kuge poginut ćete na mjestu kamo hoćete da odete da se ondje naselite.«</p><p class="noviRedak"> </p>