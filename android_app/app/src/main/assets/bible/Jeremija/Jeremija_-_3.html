<h4>Pjesma o obraćenju</h4><p class="pocetakParagrafa"> <span class="brojRetka" id="1">1</span>»Ako muž otpusti ženu svoju i ona</p><p class="stih2">ide od njega te se uda za drugoga,</p><p class="stih1">ima li još pravo da se vrati njemu?</p><p class="stih2">Nije li ta žena sasvim oskvrnuta?</p><p class="stih1">A ti si bludničila s mnogim milosnicima,</p><p class="stih2">pa da se meni vratiš?« – riječ je Jahvina.</p><p class="stih1"> <span class="brojRetka" id="2">2</span>»Podigni oči na goleti i pogledaj:</p><p class="stih2">gdje te to nisu oskvrnuli?</p><p class="stih1">Na putovima si ih dočekivala</p><p class="stih2">kao Arapin u pustinji.</p><p class="stih1">Ti si oskvrnula zemlju</p><p class="stih2">bludom i opačinom svojom,</p><p class="stih1"> <span class="brojRetka" id="3">3</span>zato i kiše prestadoše</p><p class="stih2">i kasni daždevi ne padoše.</p><p class="stih1">Čelo ti je kao u bludnice:</p><p class="stih2">ni zacrvenjela se nisi.</p><p class="stih1"> <span class="brojRetka" id="4">4</span>Ne dovikuješ li mi sada: ‘Oče moj,</p><p class="stih2">ti si prijatelj mladosti moje!</p><p class="stih1"> <span class="brojRetka" id="5">5</span>Hoće li zauvijek plamtjeti,</p><p class="stih2">vječno tinjati gnjev tvoj?’</p><p class="stih1">Tako govoriš, a činiš i dalje zla</p><p class="stih2">koliko god možeš.«</p><p class="noviRedak"> <h4>Poziv na obraćenje</h4><p class="pocetakParagrafa"> <span class="brojRetka" id="6">6</span>Jahve mi reče u dane kralja Jošije: »Vidje li što učini odmetnica Izrael? Ona odlazi na svaku visoku goru i pod svako zeleno stablo i ondje se podaje bludu.  <span class="brojRetka" id="7">7</span>A ja mišljah: ‘Poslije svega što učini vratit će se k meni.’ Ali se ona ne vraća. I to vidje sestra njena, nevjernica Judeja.  <span class="brojRetka" id="8">8</span>A vidje i kako otpustih odmetnicu Izraela zbog svih preljuba i dadoh joj knjigu otpusnu. Ali sestra joj, nevjernica Judeja, nimalo se ne poboja, pa i ona okrenu u blud.  <span class="brojRetka" id="9">9</span>I svojim lakoumnim bludom obeščasti zemlju; činila je preljub s kamenjem i drvljem.  <span class="brojRetka" id="10">10</span>I nakon svega toga nije se vratila k meni nevjernica sestra njezina, Judeja, svim srcem svojim, već samo prijetvorno« – riječ je Jahvina.</p><p class="pocetakParagrafa"> <span class="brojRetka" id="11">11</span>I reče mi Jahve: »Odmetnica Izrael pravednija je od Judeje nevjernice.  <span class="brojRetka" id="12">12</span>Idi i viči prema Sjeveru ove riječi. Reci:</p><p class="stih1">Vrati se, odmetnice, Izraele, riječ je Jahvina.</p><p class="stih2">Ne gnjevi se više lice moje na vas,</p><p class="stih1">jer sam milostiv – riječ je Jahvina –</p><p class="stih2">neću se gnjeviti dovijeka.</p><p class="stih1"> <span class="brojRetka" id="13">13</span>Samo priznaj svoju krivnju</p><p class="stih2">da si se odvrgla od Jahve, Boga svojega,</p><p class="stih1">i odlutala k tuđincima, pod svako drvo zeleno</p><p class="stih2">i nisi slušala glasa mojega« – riječ je Jahvina.</p><p class="noviRedak"> <h4>Mesijanski narod na Sionu</h4><p class="pocetakParagrafa"> <span class="brojRetka" id="14">14</span>»Vratite se, sinovi odmetnici« – riječ je Jahvina – »jer ja sam vaš Gospodar. Uzet ću vas, po jednoga iz svakoga grada, po dvojicu od svakoga roda, da vas odvedem na Sion.  <span class="brojRetka" id="15">15</span>I dat ću vam pastire po srcu svojemu koji će vas pasti razumno i mudro.  <span class="brojRetka" id="16">16</span>A kad se u one dane namnožite i narodite u zemlji« – riječ je Jahvina – »više se neće govoriti: ‘Kovčeg Jahvina Saveza’ i nitko neće na nj misliti, nitko ga se neće sjećati ni za njim čeznuti, niti ga ponovno graditi.  <span class="brojRetka" id="17">17</span>U to će se vrijeme Jeruzalem zvati ‘Prijestolje Gospodnje’; i svi će se narodi u njemu sabrati u ime Jahvino, i nijedan se više neće tvrdoglavo povoditi za pokvarenim srcem svojim.</p><p class="pocetakParagrafa"> <span class="brojRetka" id="18">18</span>U one dane slagat će se dom Judin s domom Izraelovim; i zajedno će krenuti iz Zemlje sjeverne u zemlju koju ocima vašim dadoh u baštinu.«</p><h4>Nastavak pjesme o obraćenju</h4><p class="stih1"> <span class="brojRetka" id="19">19</span>A ja rekoh:</p><p class="stih1">»Kako da te ubrojim među sinove</p><p class="stih2">i dam ti zemlju slasti,</p><p class="stih2">baštinu, najljepši biser među narodima!</p><p class="stih1">Pomislih: Ti ćeš me zvati ‘Oče moj!’</p><p class="stih2">i nećeš se više odvratiti od mene.«</p><p class="stih1"> <span class="brojRetka" id="20">20</span>»Ali kao što se žena iznevjeri mužu svome,</p><p class="stih2">tako se i vi iznevjeriste meni, dome Izraelov« –</p><p class="stih2">riječ je Jahvina.</p><p class="noviRedak"> </p><p class="stih1"> <span class="brojRetka" id="21">21</span>Čuj! Po goletima plač se čuje,</p><p class="stih2">zapomaganje djece Izraelove,</p><p class="stih1">jer skrenuše s puta svojega.</p><p class="stih2">Jahvu, Boga svoga, zaboraviše.</p><p class="stih1"> <span class="brojRetka" id="22">22</span>– Vratite se, sinovi, što se odvratiste,</p><p class="stih2">izliječit ću odmetništva vaša!</p><p class="stih1">– Evo nas, dolazimo k tebi,</p><p class="stih2">jer ti si Jahve, Bog naš!</p><p class="stih1"> <span class="brojRetka" id="23">23</span>Doista, prijevarni su visovi,</p><p class="stih2">graja po brdima.</p><p class="stih1">Odista, u Jahvi, Bogu našemu,</p><p class="stih2">spasenje je Izraelovo!</p><p class="stih1"> <span class="brojRetka" id="24">24</span>Baal je proždro trud naših otaca</p><p class="stih2">još od mladosti naše:</p><p class="stih1">ovce njihove i goveda,</p><p class="stih2">njihove kćeri i sinove.</p><p class="stih1"> <span class="brojRetka" id="25">25</span>Lezimo u sramotu svoju,</p><p class="stih2">nek’ nas pokrije ruglo naše!</p><p class="stih1">Jer Jahvi, Bogu svome, sagriješismo</p><p class="stih2">mi i oci naši, od mladosti svoje do dana današnjeg,</p><p class="stih2">i ne slušamo glasa Jahve, Boga svojega.</p><p class="noviRedak"> </p></p></p>