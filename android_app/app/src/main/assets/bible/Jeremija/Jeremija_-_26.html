<h2>III. SRETNA PROROČANSTVA</h2><h3>1. UVOD</h3><h4>Jeremija kao prorok</h4><p class="pocetakParagrafa"> <span class="brojRetka" id="1">1</span>U početku kraljevanja Jojakima, sina Jošijina, kralja Judina, dođe mi riječ Jahvina.  <span class="brojRetka" id="2">2</span>Ovako govori Jahve: »Stani u predvorju doma Jahvina i svim gradovima judejskim koji dolaze da se poklone u domu Jahvinu naviještaj sve riječi koje sam ti zapovjedio da im kažeš. I ne izostavi ni jedne jedine.  <span class="brojRetka" id="3">3</span>Možda će poslušati i vratiti se svaki sa zla puta svoga, pa ću se pokajati za zlo koje naumih učiniti zbog zlodjela njihovih.  <span class="brojRetka" id="4">4</span>Reci im: Ovako govori Jahve: ‘Ako me ne poslušate da hodite po Zakonu što ga stavih pred vas,  <span class="brojRetka" id="5">5</span>slušajući riječi slugu mojih proroka koje vam neumorno šaljem, premda ih do sada niste slušali,  <span class="brojRetka" id="6">6</span>postupit ću s ovim domom kao sa Šilom i učinit ću da ovaj grad bude prokletstvo za sve narode na zemlji.’«</p><p class="pocetakParagrafa"> <span class="brojRetka" id="7">7</span>I svećenici i proroci i sav narod slušahu Jeremiju kako naviješta te riječi u domu Jahvinu.  <span class="brojRetka" id="8">8</span>A kad Jeremija izreče sve ono što mu je Gospod zapovjedio da naviješta svemu narodu, zgrabiše ga svećenici i proroci govoreći: »Platit ćeš glavom!  <span class="brojRetka" id="9">9</span>Zašto si u ime Jahvino prorokovao: ‘Postupit ću s ovim domom kao sa Šilom i ovaj će grad biti opustošen te nitko više u njemu neće stanovati?’« I sav se narod skupi na Jeremiju u domu Jahvinu.  <span class="brojRetka" id="10">10</span>Čuvši to, starješine judejske dođoše iz kraljevskog dvora u dom Jahvin i sjedoše pred Nova vrata doma Jahvina.</p><p class="pocetakParagrafa"> <span class="brojRetka" id="11">11</span>Tada svećenici i proroci rekoše starješinama i svemu narodu: »Ovaj je čovjek zaslužio smrt jer je prorokovao protiv ovoga grada, kao što ste čuli na svoje uši.«  <span class="brojRetka" id="12">12</span>Tada Jeremija reče starješinama i svemu narodu: »Jahve me posla da prorokujem protiv ovoga doma i ovoga grada sve ono što ste čuli.  <span class="brojRetka" id="13">13</span>Popravite, dakle, putove svoje i djela svoja i slušajte glas Jahve, Boga svoga: i pokajat će se za zlo kojim vam se zaprijetio.  <span class="brojRetka" id="14">14</span>Ja sam, evo, u vašim rukama. Učinite sa mnom što vam se čini dobro i pravo.  <span class="brojRetka" id="15">15</span>Ali dobro znajte: ako me pogubite, krv nedužnu navalit ćete na sebe, na ovaj grad i na njegove stanovnike. Jer, zaista, Jahve me posla k vama da u vaše uši govorim sve ove riječi.«</p><p class="pocetakParagrafa"> <span class="brojRetka" id="16">16</span>Tada rekoše starješine i sav narod svećenicima i prorocima: »Ovaj čovjek nipošto ne zaslužuje smrt, jer nam je govorio u ime Jahve, Boga našega.«  <span class="brojRetka" id="17">17</span>Nato ustadoše i neki od najuglednijih u zemlji te rekoše svemu mnoštvu naroda što se ondje okupilo:  <span class="brojRetka" id="18">18</span>»Mihej Morešećanin prorokovaše u dane Ezekije, kralja judejskog, i govoraše svemu narodu judejskom: ‘Ovako govori Jahve nad vojskama:</p><p class="stih1">Sion će biti polje preorano,</p><p class="stih2">Jeruzalem ruševina,</p><p class="stih2">a goru Doma ovog šuma će prekriti.’</p><p class="pocetakParagrafa"> <span class="brojRetka" id="19">19</span>Je li ga zato pogubio Ezekija, kralj judejski, i sva Judeja? Nisu li se pobojali Jahve i nastojali da Jahvu umilostive, te se Jahve pokaja za zlo kojim im se bijaše zaprijetio? A mi, zar da na duše svoje navalimo tako velik zločin?«</p><p class="pocetakParagrafa"> <span class="brojRetka" id="20">20</span>Bijaše ondje još neki koji prorokovaše u ime Jahvino, Urija, sin Šemajin, rodom iz Kirjat Jearima. I on prorokovaše protiv ovoga grada i zemlje ove kao i Jeremija.  <span class="brojRetka" id="21">21</span>A kad je kralj Jojakim sa svim ratnicima i zapovjednicima čuo te riječi, tražio je da ga smakne. Čuvši to, Urija se prestraši i pobježe u Egipat.  <span class="brojRetka" id="22">22</span>Ali kralj Jojakim posla u Egipat Elnatana, sina Akborova, s nekoliko ljudi;  <span class="brojRetka" id="23">23</span>dovedoše oni Uriju iz Egipta i odvedoše ga kralju Jojakimu, koji ga mačem pogubi, a truplo njegovo baci na groblje prostoga puka.  <span class="brojRetka" id="24">24</span>Ali Ahikam, sin Šafanov, zaštiti Jeremiju te ga ne predaše u ruke narodu da ga pogube.</p>