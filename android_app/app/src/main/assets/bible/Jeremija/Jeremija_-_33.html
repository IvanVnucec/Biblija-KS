<h4>Još jedno obećanje o obnoviJeruzalema i Judeje</h4><p class="pocetakParagrafa"> <span class="brojRetka" id="1">1</span>Dok je Jeremija bio još zatvoren u tamničkom dvorištu, i drugi mu put dođe riječ Jahvina:  <span class="brojRetka" id="2">2</span>»Ovako govori Jahve, koji stvori zemlju, oblikova je i učvrsti – ime mu je Jahve!  <span class="brojRetka" id="3">3</span>Zazovi me, i odazvat ću ti se i objavit ću ti velike i nedokučive tajne o kojima ništa ne znaš.  <span class="brojRetka" id="4">4</span>Jer ovako govori Jahve, Bog Izraelov, o kućama ovoga grada i o dvorima kraljeva judejskih, porušenim zbog nasipa i mača,  <span class="brojRetka" id="5">5</span>i o onima što zameću borbu s Kaldejcima da napune svoje kuće tjelesima ljudi koje pobih u srdžbi i jarosti svojoj, i odvratih lice svoje od ovoga grada zbog njihove opakosti.</p><p class="pocetakParagrafa"> <span class="brojRetka" id="6">6</span>Evo, ja ću zaliječiti njihovu ranu, ja ću ih iscijeliti i ozdraviti i pružiti im obilje istinskoga mira.  <span class="brojRetka" id="7">7</span>Promijenit ću udes zemlje Judine i Jeruzalema i podići ću ih da budu kao nekoć.  <span class="brojRetka" id="8">8</span>Očistit ću ih od svakoga grijeha kojim sagriješiše protiv mene i oprostit ću im sve krivice koje mi skriviše odmetnuvši se od mene.  <span class="brojRetka" id="9">9</span>I Jeruzalem će mi biti na radost, na hvalu i čast pred svim narodima svijeta: kad čuju za sve dobro kojim ću ih nadijeliti, divit će se i čuditi svoj onoj sreći i miru što ću im ja dati.«</p><p class="pocetakParagrafa"> <span class="brojRetka" id="10">10</span>Ovako govori Jahve: »Na ovome mjestu o kojemu vi velite: ‘To je pustinja bez čovjeka i bez živinčeta’ – u gradovima judejskim i po opustošenim ulicama jeruzalemskim opet će se oriti  <span class="brojRetka" id="11">11</span>poklici radosti, poklici zaručnika i zaručnice, poklici onih koji će u domu Jahvinu prinositi žrtve zahvalnice pjevajući: ‘Hvalite Jahvu nad vojskama, jer je dobar Jahve – vječna je ljubav njegova!’ Jer ja ću obnoviti zemlju da bude kao nekoć« – riječ je Jahvina.</p><p class="pocetakParagrafa"> <span class="brojRetka" id="12">12</span>Ovako govori Jahve nad vojskama: »Na ovome mjestu koje je sada pusto, bez čovjeka i bez živinčeta, i u svim gradovima opet će biti pašnjaci za pastire što odmaraju stada svoja.  <span class="brojRetka" id="13">13</span>U gradovima Gorja, i u gradovima Šefele, i u gradovima Negeba, u kraju Benjaminovu, u okolici Jeruzalema i u gradovima Judinim opet će prolaziti ovce ispod ruke pastira koji će ih brojiti« – riječ je Jahvina.</p><p class="noviRedak"> <h4>Ustanova budućnosti</h4><p class="pocetakParagrafa"> <span class="brojRetka" id="14">14</span>»Evo, dolaze dani« – riječ je Jahvina – »kad ću ispuniti dobro obećanje što ga dadoh domu Izraelovu i domu Judinu:</p><p class="stih1"> <span class="brojRetka" id="15">15</span>U one dane i u vrijeme ono</p><p class="stih2">podići ću Davidu izdanak pravedni;</p><p class="stih2">on će zemljom vladati po pravu i pravici.</p><p class="stih1"> <span class="brojRetka" id="16">16</span>U one dane Judeja će biti spašena,</p><p class="stih2">Jeruzalem će živjeti spokojno.</p><p class="stih1">A grad će se zvati:</p><p class="stih2">‘Jahve, Pravda naša.’«</p><p class="pocetakParagrafa"> <span class="brojRetka" id="17">17</span>Jer ovako govori Jahve: »Nikada Davidu neće nestati potomka koji će sjediti na prijestolju doma Izraelova.  <span class="brojRetka" id="18">18</span>I nikada neće levitima i svećenicima nestati potomaka koji će služiti preda mnom i prinositi paljenice, kaditi prinosnice i prikazivati klanice u sve dane.«</p><p class="pocetakParagrafa"> <span class="brojRetka" id="19">19</span>I dođe riječ Jahvina Jeremiji:  <span class="brojRetka" id="20">20</span>Ovako govori Jahve: »Ako možete razvrći savez moj s danom i savez moj s noći, tako da ni dana ni noći više ne bude u pravo vrijeme,  <span class="brojRetka" id="21">21</span>moći će se raskinuti i savez moj sa slugom mojim Davidom te više neće imati sina koji bi kraljevao na prijestolju njegovu i s levitima i svećenicima koji mi služe.  <span class="brojRetka" id="22">22</span>Kao što se vojska nebeska ne može izbrojiti ni izmjeriti pijesak morski, tako ću umnožiti potomstvo sluge svojega Davida i levite i svećenike koji mi služe.«</p><p class="pocetakParagrafa"> <span class="brojRetka" id="23">23</span>I dođe riječ Jahvina Jeremiji:  <span class="brojRetka" id="24">24</span>»Nisi li opazio što ovi ljudi govore: ‘Jahve je odbacio obadva plemena koja je bio sebi izabrao?’ I s prezirom poriču narod moj kao da mi više nije narod.«</p><p class="pocetakParagrafa"> <span class="brojRetka" id="25">25</span>Ovako govori Jahve: »Da ne sklopih saveza svojega s danom i noći i da ne postavih zakone nebu i zemlji,  <span class="brojRetka" id="26">26</span>mogao bih odbaciti potomstvo Jakova i Davida, sluge svojega, da više ne uzimam potomka njihova za vladara nad potomstvom Abrahamovim, Izakovim i Jakovljevim, kad promijenim udes njihov i kad im se smilujem.«</p></p>