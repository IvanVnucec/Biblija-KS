<h3>4. DODACI KNJIZI UTJEHE</h3><h4>Kupnja njive – zalog za Judinu sretnu budućnost</h4><p class="pocetakParagrafa"> <span class="brojRetka" id="1">1</span>Riječ koju Jahve uputi Jeremiji desete godine Sidkije, kralja judejskoga, to jest osamnaeste godine Nabukodonozorove.</p><p class="pocetakParagrafa"> <span class="brojRetka" id="2">2</span>U to vrijeme vojska kralja babilonskoga opsjedaše Jeruzalem, a prorok Jeremija bijaše zatvoren u tamničkom dvorištu u dvoru judejskoga kralja.  <span class="brojRetka" id="3">3</span>Sidkija, kralj judejski, bijaše ga ondje zatvorio, prigovorivši mu: »Zašto si prorokovao: ‘Ovako govori Jahve: Gle, grad ću ovaj predati u ruke kralju babilonskom da ga osvoji;  <span class="brojRetka" id="4">4</span>a Sidkija, kralj judejski, neće umaći sili kaldejskoj, nego će biti predan u ruke kralja babilonskoga – usta u usta s njim će govoriti, oči u oči njega vidjeti.  <span class="brojRetka" id="5">5</span>Sidkiju će odvesti u Babilon i ondje će ostati dok ga ne pohodim – riječ je Jahvina! I ako se budete borili protiv Kaldejaca, nećete uspjeti!’«</p><p class="pocetakParagrafa"> <span class="brojRetka" id="6">6</span>Tada reče Jeremija: »Dođe mi riječ Jahvina:  <span class="brojRetka" id="7">7</span>‘Uskoro će doći k tebi Hanamel, sin tvoga strica Šaluma, da ti kaže: Kupi njivu moju u Anatotu; ti imaš rodbinsko pravo da je kupiš!’  <span class="brojRetka" id="8">8</span>Kako je Jahve navijestio, k meni dođe moj stričević Hanamel u tamničko dvorište i reče mi: ‘De kupi moju njivu u Anatotu, jer ti imaš pravo na posjed i rodbinsko pravo da je kupiš! Kupi je!’ I tada spoznah da to bijaše riječ Jahvina.  <span class="brojRetka" id="9">9</span>Kupih, dakle, tu njivu od stričevića Hanamela iz Anatota te mu izmjerih u novcu sedamnaest šekela srebra.  <span class="brojRetka" id="10">10</span>Napišem ugovor, udarim pečat, pozovem svjedoke i izmjerim novac na tezulji.  <span class="brojRetka" id="11">11</span>Zatim uzmem kupovni ugovor, zapečaćen prema propisu i uredbama,  <span class="brojRetka" id="12">12</span>predam kupovni ugovor Baruhu, sinu Mahsejeva sina Nerije. Nazočni su bili: moj stričević Hanamel, svjedoci što su potpisali kupovni ugovor i svi Judejci koji su se našli u tamničkom dvorištu.  <span class="brojRetka" id="13">13</span>Tada pred njima zapovjedim Baruhu:  <span class="brojRetka" id="14">14</span>‘Ovako govori Jahve nad vojskama, Bog Izraelov: Uzmi ove isprave, ovaj kupovni ugovor, zapečaćeni i otvoreni, i stavi ih u glinenu posudu da se zadugo sačuvaju.  <span class="brojRetka" id="15">15</span>Jer ovako govori Jahve nad vojskama, Bog Izraelov: Još će se u ovoj zemlji kupovati i kuće, i njive, i vinogradi!’«</p><p class="pocetakParagrafa"> <span class="brojRetka" id="16">16</span>Pošto kupovni ugovor predadoh Nerijinu sinu Baruhu, pomolih se Jahvi:  <span class="brojRetka" id="17">17</span>»O, Jahve, Gospode! Ti stvori nebo i zemlju snagom velikom, rukom uzdignutom! Ništa tebi nije nemoguće!  <span class="brojRetka" id="18">18</span>Tisućama iskazuješ milost, a krivnju otaca osvećuješ na djeci, potomcima njihovim. Bože veliki i moćni, kome je ime Jahve nad vojskama!  <span class="brojRetka" id="19">19</span>Velik si u svojim naumima, silan u svojim djelima! Oči tvoje bdê nad svim putovima ljudskim da naplatiš svakome prema putu njegovu i prema plodu djela njegovih!  <span class="brojRetka" id="20">20</span>Ti koji si činio znamenja i čudesa u zemlji egipatskoj i u Izraelu, i među svim ljudima sve do danas,  <span class="brojRetka" id="21">21</span>ti si izveo svoj narod izraelski iz zemlje egipatske znamenjima i čudesima, rukom moćnom i mišicom podignutom, strahotama velikim.  <span class="brojRetka" id="22">22</span>Zatim im dade svu ovu zemlju koju si zakletvom obećao ocima njihovim, zemlju u kojoj teče med i mlijeko.  <span class="brojRetka" id="23">23</span>I oni je zaposjedoše; ali nisu slušali glasa tvojega niti su hodili putem zakona tvojega. Ništa ne učiniše od onog što im ti naredi; zato si dozvao na njih sve ove nevolje.  <span class="brojRetka" id="24">24</span>Gle, nasipi se već primakoše gradu, i bit će osvojen, i grad će pasti u ruke Kaldejcima koji na nj navaljuju mačem, glađu i kugom. Čime si prijetio, evo dolazi. I sâm vidiš.  <span class="brojRetka" id="25">25</span>A ti mi, Jahve Gospode moj, reče: ‘Kupi novcem njivu i pozovi svjedoke’, a grad je već predan u ruke Kaldejcima!«</p><p class="pocetakParagrafa"> <span class="brojRetka" id="26">26</span>Tada mi dođe riječ Jahvina:  <span class="brojRetka" id="27">27</span>»Gle, ja sam Jahve, Bog svakoga tijela! Meni ništa nije nemoguće!</p><p class="pocetakParagrafa"> <span class="brojRetka" id="28">28</span>Zato« – veli Jahve – »grad ovaj predajem u ruke Kaldejaca i u ruke kralja babilonskoga, koji će ga zauzeti.  <span class="brojRetka" id="29">29</span>Ući će u nj Kaldejci koji se bore protiv ovoga grada, ognjem će ga uništiti i spaliti ga zajedno s kućama kojima su na krovovima Baalu palili tamjan i lijevali ljevanice tuđim bogovima, mene gnjeveći.  <span class="brojRetka" id="30">30</span>Jer sinovi Izraelovi i sinovi Judini od mladosti čine samo zlo pred mojim očima. Doista, sinovi Izraelovi bez prestanka me gnjeve djelima ruku svojih« – riječ je Jahvina.  <span class="brojRetka" id="31">31</span>»Grad ovaj, doista, samo mi je na gnjev i srdžbu otkako je sagrađen pa do dana današnjega te ga moram ukloniti ispred lica svojega  <span class="brojRetka" id="32">32</span>zbog svega bezakonja što ga sinovi Izraelovi i sinovi Judini počiniše, gnjeveći me – oni i kraljevi njihovi, knezovi i svećenici i proroci, Judejci i Jeruzalemci.  <span class="brojRetka" id="33">33</span>Okretahu mi leđa, a ne lice svoje, iako se neumorno trudih da ih poučim, ali me ne slušaše niti nauk moj primiše.  <span class="brojRetka" id="34">34</span>Postaviše grozote u Dom koji se mojim zove imenom da ga oskvrnu.  <span class="brojRetka" id="35">35</span>Baalu podigoše uzvišice u dolini Ben Hinomu, i sinove i kćeri svoje Moleku kroz oganj provodiše – što im ja nikad ne zapovjedih; ni na um mi ne pade da bi činili takve gadosti niti da bih Judu pustio u takav grijeh.«</p><p class="pocetakParagrafa"> <span class="brojRetka" id="36">36</span>Ipak, ovako govori Jahve, Bog Izraelov, o tom gradu za koji vi velite da će od mača, gladi i kuge pasti u ruke kralju babilonskom:  <span class="brojRetka" id="37">37</span>»Evo, ja ću ih sabrati iz svih zemalja u koje ih prognah – u gnjevu i jarosti svojoj – i vratit ću ih na ovo mjesto da ovdje spokojno žive.  <span class="brojRetka" id="38">38</span>I oni će biti narod moj, a ja, ja ću biti Bog njihov.  <span class="brojRetka" id="39">39</span>I dat ću im srce jedno i put jedan, da bi me se bojali u sve dane, na sreću svoju i djece svoje.  <span class="brojRetka" id="40">40</span>I sklopit ću s njima savez vječan, nikad se više neću odvratiti od njih i uvijek ću im činiti dobro; usadit ću im u srce svoj strah, da se nikad više ne odmetnu od mene.  <span class="brojRetka" id="41">41</span>I radovat ću se čineći im dobro; i čvrsto ću ih zasaditi u ovoj zemlji, svim srcem svojim, svom dušom svojom.«  <span class="brojRetka" id="42">42</span>Jer ovako govori Jahve: »Kao što sam na ovaj narod doveo svu ovu strašnu nesreću, tako ću na njih dovesti svu sreću koju im obrekoh.  <span class="brojRetka" id="43">43</span>Da, opet će se kupovati njive u ovoj zemlji o kojoj vi velite: ‘Ova je pustinja, bez čovjeka i živinčeta, predana na milost i nemilost Kaldejcima!’  <span class="brojRetka" id="44">44</span>Njive će se za novac kupovati, pisat će se i pečatiti kupovni ugovori, pozivat će se svjedoci u zemlji Benjaminovoj i u okolici Jeruzalema. U gradovima Judinim i u gradovima Gorja, Šefele, Negeba, jer ću promijeniti udes njihov« – riječ je Jahvina.</p>