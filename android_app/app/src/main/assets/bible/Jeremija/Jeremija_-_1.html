<h4>Naslov</h4><p class="pocetakParagrafa"> <span class="brojRetka" id="1">1</span>Riječi Jeremije, sina Hilkijina, svećenika iz Anatota, u zemlji Benjaminovoj.</p><p class="pocetakParagrafa"> <span class="brojRetka" id="2">2</span>Njemu dođe riječ Jahvina, u dane Jošije, sina Amonova, kralja Judina, trinaeste godine vladanja njegova:  <span class="brojRetka" id="3">3</span>zatim u dane Jojakima, sina Jošijina, kralja Judina, do svršetka jedanaeste godine Sidkije, sina Jošijina, kralja Judeje sve do Jeruzalema, u petom mjesecu izgnanstva.</p><p class="noviRedak"> <h2>I. PROROČANSTVA PROTIV JUDEJE I JERUZALEMA</h2><h3>1. U DANE JOŠIJE</h3><h4>Poziv Jeremijin</h4><p class="pocetakParagrafa"> <span class="brojRetka" id="4">4</span>Dođe mi riječ Jahvina:</p><p class="stih1"> <span class="brojRetka" id="5">5</span>»Prije nego što te oblikovah u majčinoj utrobi, ja te znadoh;</p><p class="stih2">prije nego što iz krila majčina izađe, ja te posvetih,</p><p class="stih2">za proroka svim narodima postavih te.«</p><p class="stih1"> <span class="brojRetka" id="6">6</span>A ja rekoh: »Ah, Gospode Jahve, gle,</p><p class="stih2">ja ne umijem govoriti: dijete sam.«</p><p class="stih1"> <span class="brojRetka" id="7">7</span>A Jahve mi odvrati:</p><p class="stih2">»Ne govori: ‘Dijete sam!’</p><p class="stih1">Već idi k onima kojima te šaljem</p><p class="stih2">i reci sve ono što ću ti narediti.</p><p class="stih1"> <span class="brojRetka" id="8">8</span>Ne boj ih se:</p><p class="stih2">jer ja sam s tobom da te izbavim«,</p><p class="stih2">riječ je Jahvina.</p><p class="stih1"> <span class="brojRetka" id="9">9</span>I tada Jahve pruži ruku, dotače se usta mojih i reče:</p><p class="stih2">»Evo, u usta tvoja stavljam riječi svoje.</p><p class="stih1"> <span class="brojRetka" id="10">10</span>Gle: postavljam te danas</p><p class="stih2">nad narode i kraljevstva,</p><p class="stih1">da istrebljuješ i rušiš,</p><p class="stih2">da zatireš i ništiš,</p><p class="stih2">da gradiš i sadiš.«</p><p class="pocetakParagrafa"> <span class="brojRetka" id="11">11</span>I dođe mi riječ Jahvina: »Što vidiš, Jeremija?« A ja ću: »Vidim granu bademovu.«  <span class="brojRetka" id="12">12</span>Tada mi Jahve reče: »Dobro vidiš, jer ja bdim nad riječima svojim da ih ispunim!«</p><p class="pocetakParagrafa"> <span class="brojRetka" id="13">13</span>I dođe mi riječ Jahvina: »Što vidiš?« A ja ću: »Vidim uzavrio lonac, a otvor mu gleda na sjever.«</p><p class="pocetakParagrafa"> <span class="brojRetka" id="14">14</span>I Jahve mi reče:</p><p class="stih1">»Sa sjevera buknut će zlo protiv svih stanovnika ove zemlje.</p><p class="stih1"> <span class="brojRetka" id="15">15</span>Jer, evo, ja ću sazvati</p><p class="stih2">sva sjeverna kraljevstva« –</p><p class="stih2">riječ je Jahvina.</p><p class="stih1">»I ona će doći: svako će od njih staviti svoje prijestolje</p><p class="stih2">pred ulaz vrata Jeruzalema,</p><p class="stih1">protiv svih zidina njegovih,</p><p class="stih2">i protiv svih gradova judejskih.</p><p class="stih1"> <span class="brojRetka" id="16">16</span>I sudit ću im za sve opačine njihove;</p><p class="stih2">zato što me ostaviše,</p><p class="stih1">zato što kadiše drugim bogovima</p><p class="stih2">i klanjahu se djelima ruku svojih.</p><p class="stih1"> <span class="brojRetka" id="17">17</span>Ti bedra svoja sad opaši,</p><p class="stih2">ustaj, pa ćeš im govoriti</p><p class="stih2">sve što ću tebi zapovjediti.</p><p class="stih1">Ne dršći pred njima, da ne bih morao</p><p class="stih2">učiniti da uzdršćeš pred njima.</p><p class="stih1"> <span class="brojRetka" id="18">18</span>Danas te, evo, postavljam</p><p class="stih2">kao grad utvrđeni,</p><p class="stih1">kao stup željezni,</p><p class="stih2">k’o zidinu brončanu</p><p class="stih1">protiv sve zemlje:</p><p class="stih2">protiv kraljeva i knezova judejskih,</p><p class="stih2">svećenika i naroda ove zemlje.</p><p class="stih1"> <span class="brojRetka" id="19">19</span>I borit će se s tobom,</p><p class="stih2">al’ te neće nadvladati,</p><p class="stih1">jer ja sam s tobom da te izbavim«,</p><p class="stih2">riječ je Jahvina.</p></p>