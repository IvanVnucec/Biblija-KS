<h4>Idoli i Bog istiniti</h4><p class="pocetakParagrafa"> <span class="brojRetka" id="1">1</span>Slušajte riječ koju vam govori</p><p class="stih2">Jahve, dome Izraelov.</p><p class="stih1"> <span class="brojRetka" id="2">2</span>Ovako govori Jahve:</p><p class="stih1">»Ne privikavajte se putu bezbožnom</p><p class="stih2">i ne dršćite pred znacima nebeskim,</p><p class="stih2">jer pred njima dršću samo bezbošci.</p><p class="stih1"> <span class="brojRetka" id="3">3</span>Jer su strašila tih naroda puka ništavnost,</p><p class="stih2">samo drvo posječeno u šumi,</p><p class="stih2">djelo ruku tesarovih,</p><p class="stih1"> <span class="brojRetka" id="4">4</span>ukrašeno srebrom i zlatom,</p><p class="stih2">pričvršćeno čavlima i čekićima</p><p class="stih2">da se ne klima.</p><p class="stih1"> <span class="brojRetka" id="5">5</span>Nalik su na ptičja strašila u vrtu: ne znaju govoriti.</p><p class="stih2">Treba ih nositi, jer ne umiju hodati.</p><p class="stih1">Njih se ne bojte, jer ne mogu zla činiti,</p><p class="stih2">ali ni dobra učiniti ne mogu.«</p><p class="noviRedak"> </p><p class="stih1"> <span class="brojRetka" id="6">6</span>Nitko nije kao ti, Jahve,</p><p class="stih2">ti si velik i silno je ime tvoje.</p><p class="stih1"> <span class="brojRetka" id="7">7</span>Tko da se tebe ne boji, kralju naroda?</p><p class="stih2">Zaista, tebi to pripada,</p><p class="stih1">jer među svim mudracima naroda</p><p class="stih2">i u svim njihovim kraljevstvima</p><p class="stih2">tebi nema ravna!</p><p class="stih1"> <span class="brojRetka" id="8">8</span>Čime vatru lože, to ih zaluđuje!</p><p class="stih2">Zakon im isprazan – obično drvo,</p><p class="stih1"> <span class="brojRetka" id="9">9</span>tankolisto srebro</p><p class="stih2">dovezeno iz Taršiša,</p><p class="stih2">zlato iz Ofira,</p><p class="stih1">rad kipara i rukotvorina zlatara,</p><p class="stih2">sve djela umješna,</p><p class="stih2">ogrnuta ljubičastim i crvenim grimizom.</p><p class="stih1"> <span class="brojRetka" id="10">10</span>A Jahve je pravi Bog.</p><p class="stih2">Živi je on Bog</p><p class="stih2">i Kralj vječni.</p><p class="stih1">Od njegova gnjeva zemlja se trese.</p><p class="stih2">Narodi ne mogu podnijeti jarosti njegove.</p><p class="pocetakParagrafa"> <span class="brojRetka" id="11">11</span>Evo što ćete o kipovima reći: »Bogovi koji nisu stvorili neba ni zemlje moraju nestati s lica zemlje i ispod neba.«</p><p class="noviRedak"> </p><p class="stih1"> <span class="brojRetka" id="12">12</span>On stvori zemlju snagom svojom,</p><p class="stih2">mudrošću svojom uspostavi krug zemaljski</p><p class="stih2">i umom svojim razape nebesa.</p><p class="stih1"> <span class="brojRetka" id="13">13</span>Kad mu glas zaori, huče vode na nebesima,</p><p class="stih2">oblake diže s kraja zemlje;</p><p class="stih1">stvara kiši munje,</p><p class="stih2">vjetar izvodi iz skrovišta njegovih.</p><p class="stih1"> <span class="brojRetka" id="14">14</span>Svakom čovjeku pamet stane,</p><p class="stih2">svaki se zlatar zastidi svoga kipa,</p><p class="stih1">jer svi su mu kipovi samo varka,</p><p class="stih2">nema u njima duha!</p><p class="stih1"> <span class="brojRetka" id="15">15</span>Isprazni su oni, smiješne tvorevine,</p><p class="stih2">propast će u dan kazne.</p><p class="stih1"> <span class="brojRetka" id="16">16</span>‘Jakovljev dio’ nije kao oni:</p><p class="stih2">jer je on sve stvorio,</p><p class="stih1">Izrael pleme je baštine njegove,</p><p class="stih2">Jahve nad vojskama ime je njegovo.</p><h4>Strava na zemlji</h4><p class="stih1"> <span class="brojRetka" id="17">17</span>Skupi prnje svoje sa zemlje,</p><p class="stih2">ti koja stanuješ u utvrdi!</p><p class="stih1"> <span class="brojRetka" id="18">18</span>Jer ovako govori Gospod:</p><p class="stih1">»Gle, ovaj put daleko ću odbaciti stanovnike ove zemlje,</p><p class="stih2">pritijesniti ih da me nađu.«</p><p class="noviRedak"> </p><p class="stih1"> <span class="brojRetka" id="19">19</span>»Jao meni zbog ozljede moje,</p><p class="stih2">rana je moja neiscjeljiva.«</p><p class="stih1">A ja rekoh:</p><p class="stih2">»Ipak, bolest je moja, nosit ću je!</p><p class="stih1"> <span class="brojRetka" id="20">20</span>Šator je moj òbāljen,</p><p class="stih2">sva užeta pokidana.</p><p class="stih1">Djeca me ostaviše: nema ih.</p><p class="stih2">Nema ga tko bi opet razapeo šator moj</p><p class="stih2">i podigao krila šatorska.«</p><p class="stih1"> <span class="brojRetka" id="21">21</span>Da, pastiri pamet izgubiše:</p><p class="stih2">ne tražiše Jahve.</p><p class="stih1">Zato ih sreća ne prati</p><p class="stih2">i sva se stada raspršiše.</p><p class="stih1"> <span class="brojRetka" id="22">22</span>Čujte vijest! Primiče se, evo,</p><p class="stih2">buka strašna iz zemlje sjeverne,</p><p class="stih1">da gradove judejske pretvori u pustinju,</p><p class="stih2">u brlog čagalja.</p><h4>Molitva Jeremijina</h4><p class="stih1"> <span class="brojRetka" id="23">23</span>Znam, Jahve,</p><p class="stih2">da put čovjeka nije u njegovoj vlasti,</p><p class="stih1">da čovjek koji hodi ne može</p><p class="stih2">upravljati korake svoje!</p><p class="stih1"> <span class="brojRetka" id="24">24</span>Kazni me, Jahve, ali po pravici,</p><p class="stih2">ne u gnjevu, da nas ne zatreš.</p><p class="noviRedak"> </p><p class="stih1"> <span class="brojRetka" id="25">25</span>Izlij gnjev na narode</p><p class="stih2">koji te ne priznaju</p><p class="stih1">i na plemena</p><p class="stih2">koja ne zazivlju imena tvoga!</p><p class="stih1">Jer oni su proždrli Jakova, izjeli ga,</p><p class="stih2">opustošili naselje njegovo.</p>