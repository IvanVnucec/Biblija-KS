<h4>Proročanstvo protiv Babilona</h4><p class="pocetakParagrafa"> <span class="brojRetka" id="1">1</span>Riječ koju Jahve reče protiv Babilona, protiv zemlje kaldejske:</p><p class="stih1"> <span class="brojRetka" id="2">2</span>»Objavite narodima!</p><p class="stih2">Razglasite, ne tajite, recite:</p><p class="stih1">‘Zauzet je Babilon! Bel je postiđen:</p><p class="stih2">Marduk razbijen!</p><p class="stih1">Posramljeni su kipovi njegovi,</p><p class="stih2">razmrskani njegovi likovi.</p><p class="stih1"> <span class="brojRetka" id="3">3</span>Jer sa sjevera na nj se diže narod</p><p class="stih2">koji će mu zemlju prometnuti u pustinju;</p><p class="stih1">nitko više neće u njoj živjeti,</p><p class="stih2">i ljudi i stoka pobjeći će i otići.’«</p><p class="noviRedak"> </p><p class="stih1"> <span class="brojRetka" id="4">4</span>»U one dane i u vrijeme ono« – riječ je Jahvina –</p><p class="stih2">»vratit će se sinovi Izraelovi,</p><p class="stih1">ići će plačuć’</p><p class="stih2">i tražeći Jahvu, Boga svojega.</p><p class="stih1"> <span class="brojRetka" id="5">5</span>Pitat će za put na Sion,</p><p class="stih2">onamo će pogled upravljati:</p><p class="stih1">‘Hodite, prionimo uz Jahvu</p><p class="stih2">savezom vječnim, nezaboravnim!’«</p><p class="noviRedak"> </p><p class="stih1"> <span class="brojRetka" id="6">6</span>»K’o izgubljene ovce bijaše narod moj,</p><p class="stih2">pastiri ih zavedoše te zalutaše po brdima:</p><p class="stih1">moradoše s brda na brežuljke,</p><p class="stih2">zaboraviše gdje su im torovi.</p><p class="stih1"> <span class="brojRetka" id="7">7</span>Tko ih nađe, proždire ih,</p><p class="stih2">neprijatelji njini zborahu:</p><p class="stih2">‘Nismo mi krivi,</p><p class="stih1">jer zgriješiše Jahvi, pašnjaku pravde,</p><p class="stih2">Jahvi, nadi otaca svojih!’</p><p class="noviRedak"> </p><p class="stih1"> <span class="brojRetka" id="8">8</span>Bježite iz Babilona!</p><p class="stih2">Izađite iz zemlje kaldejske!</p><p class="stih1">Budite poput ovnova </p><p class="stih2">pred stadom.</p><p class="stih1"> <span class="brojRetka" id="9">9</span>Jer evo ću dići i dovesti na Babilon</p><p class="stih2">mnoštvo velikih naroda;</p><p class="stih1">u zemlji sjevernoj</p><p class="stih2">svrstat će se protiv njega –</p><p class="stih2">odanle će biti osvojen.</p><p class="stih1">Strijele su im k’o u sretna junaka,</p><p class="stih2">prazne se ne vraćaju.</p><p class="stih1"> <span class="brojRetka" id="10">10</span>Kaldeja će biti oplijenjena,</p><p class="stih2">do mile volje nju će pljačkati« –</p><p class="stih2">riječ je Jahvina.</p><p class="noviRedak"> </p><p class="stih1"> <span class="brojRetka" id="11">11</span>»Da! Radujte se samo i klikujte,</p><p class="stih2">vi pljačkaši moje baštine!</p><p class="stih1">Poskakujte k’o june na paši!</p><p class="stih2">Ržite kao ždrebad!</p><p class="stih1"> <span class="brojRetka" id="12">12</span>Mati vaša teško se osramoti,</p><p class="stih2">postidi se roditeljka vaša.</p><p class="stih1">Evo, posljednja je među narodima:</p><p class="stih2">pustinja, zemlja prljuša.</p><p class="stih1"> <span class="brojRetka" id="13">13</span>Zbog gnjeva Jahvina bit će bez življa,</p><p class="stih2">sva će opustjeti.</p><p class="stih1">Tko god prođe mimo Babilon, zgrozit će se</p><p class="stih2">i zviždat će nad njegovim ranama.</p><p class="noviRedak"> </p><p class="stih1"> <span class="brojRetka" id="14">14</span>Svrstajte se protiv Babilona,</p><p class="stih2">opkolite ga.</p><p class="stih1">Strijelci, strijeljajte na nj,</p><p class="stih2">ne žalite strelica – Jahvi je zgriješio.</p><p class="stih1"> <span class="brojRetka" id="15">15</span>Sa svih strana nek’ zaore poklici bojni.</p><p class="stih2">On se predaje!</p><p class="stih1">Stupovi mu padaju,</p><p class="stih2">bedemi se ruše:</p><p class="stih2">to Jahvina je osveta!</p><p class="stih1">Osvetite se Babilonu,</p><p class="stih2">vratite mu milo za drago!</p><p class="stih1"> <span class="brojRetka" id="16">16</span>Istrijebite Babilonu i sijača i žeteoca</p><p class="stih2">što srpom zamahuje u dane žetvene!</p><p class="stih1">Pred mačem silničkim</p><p class="stih2">nek’ svak’ se vrati svome narodu,</p><p class="stih2">neka bježi zemlji svojoj.«</p><p class="noviRedak"> </p><p class="stih1"> <span class="brojRetka" id="17">17</span>Izrael bijaše stado razagnano,</p><p class="stih2">lavovi ga raspršiše.</p><p class="stih1">Prvi ga kralj asirski proždrije,</p><p class="stih2">a onda mu Nabukodonozor,</p><p class="stih2">kralj babilonski, kosti polomi.</p><p class="stih1"> <span class="brojRetka" id="18">18</span>Zato ovako govori Jahve nad vojskama,</p><p class="stih2">Bog Izraelov:</p><p class="stih1">»Evo, kaznit ću kralja babilonskoga i zemlju njegovu,</p><p class="stih2">kao što kaznih kralja asirskoga.</p><p class="stih1"> <span class="brojRetka" id="19">19</span>I vratit ću Izraela pašnjaku njegovu</p><p class="stih2">da pase po Karmelu, Bašanu,</p><p class="stih1">brdima efrajimskim i u Gileadu,</p><p class="stih2">da se sit najede.</p><p class="stih1"> <span class="brojRetka" id="20">20</span>U one dane, u vrijeme ono« –</p><p class="stih2">riječ je Jahvina –</p><p class="stih1">»tražit će grijeh Izraelov,</p><p class="stih2">ali ga više neće biti;</p><p class="stih1">tražit će opačine judejske,</p><p class="stih2">ali ih neće naći.</p><p class="stih1">Jer oprostih svima koje sačuvah.«</p><h4>Pad Babilona objavljen u Jeruzalemu</h4><p class="stih1"> <span class="brojRetka" id="21">21</span>»Na zemlju meratajimsku!</p><p class="stih2">Kreni na nju</p><p class="stih1">i na stanovnike Pekoda,</p><p class="stih2">zatri ih do temelja,</p><p class="stih1">uništi iza njih sve« </p><p class="stih2">– riječ je Jahvina –</p><p class="stih2">»izvrši sve kako ti zapovjedih!«</p><p class="stih1"> <span class="brojRetka" id="22">22</span>Ratna se vika čuje u zemlji,</p><p class="stih2">poraz strašan.</p><p class="stih1"> <span class="brojRetka" id="23">23</span>O, kako li je skršen, razbijen</p><p class="stih2">malj cijele zemlje!</p><p class="stih1">Kako li Babilon posta</p><p class="stih2">strašilo narodima!</p><p class="stih1"> <span class="brojRetka" id="24">24</span>Zamku ti metnuh, Babilone,</p><p class="stih2">ti se uhvati i ne vidje.</p><p class="stih1">Zatečen si i uhvaćen,</p><p class="stih2">jer se s Jahvom zarati!</p><p class="stih1"> <span class="brojRetka" id="25">25</span>Jahve otvori svoju oružnicu,</p><p class="stih2">izvuče oružje gnjeva svojega,</p><p class="stih1">jer ima posla za Jahvu nad vojskama</p><p class="stih2">u zemlji kaldejskoj.</p><p class="stih1"> <span class="brojRetka" id="26">26</span>Udarite na nju sa svih strana,</p><p class="stih2">otvorite žitnice njene,</p><p class="stih1">slažite je kao snoplje,</p><p class="stih2">zatrite Babilon kletim uništenjem,</p><p class="stih2">da od njega ne ostane ništa.</p><p class="stih1"> <span class="brojRetka" id="27">27</span>Pokoljite svu junad njegovu,</p><p class="stih2">u klaonicu neka siđu!</p><p class="stih1">Jao njima, došao je njihov dan,</p><p class="stih2">vrijeme kazne njihove!</p><p class="noviRedak"> </p><p class="stih1"> <span class="brojRetka" id="28">28</span>Čujder glasa onih što pobjegoše,</p><p class="stih2">što utekoše iz zemlje babilonske</p><p class="stih1">da jave na Sionu</p><p class="stih2">osvetu Jahve, Boga našega,</p><p class="stih2">osvetu Hrama njegova!</p><h4>Grijeh bezočnosti</h4><p class="stih1"> <span class="brojRetka" id="29">29</span>Sazovite na Babilon strijelce,</p><p class="stih2">sve što zapinju lukove,</p><p class="stih1">opkolite ga sa svih strana:</p><p class="stih2">nitko da ne uteče!</p><p class="stih1">Platite mu po zasluzi,</p><p class="stih2">vratite mu milo za drago,</p><p class="stih1">jer bi se oholio na Jahvu,</p><p class="stih2">Sveca Izraelova.</p><p class="pocetakParagrafa"> <span class="brojRetka" id="30">30</span>»Zato će mu svi mladići popadati po trgovima i svi će mu ratnici u onaj dan izginuti« – riječ je Jahvina.</p><p class="noviRedak"> </p><p class="stih1"> <span class="brojRetka" id="31">31</span>»Evo me na te, Oholice!« –</p><p class="stih2">riječ je Gospoda Jahve nad vojskama –</p><p class="stih1">»došao je dan tvoj,</p><p class="stih2">vrijeme pohoda na te.</p><p class="stih1"> <span class="brojRetka" id="32">32</span>Oholica će posrnuti, pasti,</p><p class="stih2">i nitko ga neće podići.</p><p class="stih1">Oganj ću podmetnuti gradovima njegovim</p><p class="stih2">i proždrijet će sve uokolo.«</p><h4>Jahve, Izbavitelj Izraelov</h4><p class="stih1"> <span class="brojRetka" id="33">33</span>Ovako govori Jahve nad vojskama:</p><p class="stih1">»Potlačeni su sinovi Izraelovi,</p><p class="stih2">zajedno sa sinovima Judinim.</p><p class="stih1">Oni što ih zarobiše, drže ih čvrsto</p><p class="stih2">i neće da ih puste.</p><p class="stih1"> <span class="brojRetka" id="34">34</span>Ali, moćan je njihov otkupitelj,</p><p class="stih2">ime mu Jahve nad vojskama.</p><p class="stih1">On će obraniti parnicu njihovu –</p><p class="stih2">zemlji mir donijeti</p><p class="stih2">i smesti pučanstvo Babilona.«</p><p class="noviRedak"> </p><p class="stih1"> <span class="brojRetka" id="35">35</span>Mač na Kaldejce – riječ je Jahvina –</p><p class="stih2">na pučanstvo Babilona,</p><p class="stih2">na knezove i mudrace njegove!</p><p class="stih1"> <span class="brojRetka" id="36">36</span>Mač na brbljavce njegove,</p><p class="stih2">neka polude!</p><p class="stih1">Mač na njegove ratnike,</p><p class="stih2">neka se prestrave!</p><p class="stih1"> <span class="brojRetka" id="37">37</span>Mač na njegove konje i bojna kola</p><p class="stih2">i na svu gomilu posred njega:</p><p class="stih2">nek postanu kao žene!</p><p class="stih1">Mač na njihove riznice;</p><p class="stih2">nek ih opljačkaju!</p><p class="stih1"> <span class="brojRetka" id="38">38</span>Mač na vode njihove,</p><p class="stih2">neka presahnu!</p><p class="stih1">Jer to je zemlja idola,</p><p class="stih2">zaludiše ih kipovi, strašila njihova.</p><p class="stih1"> <span class="brojRetka" id="39">39</span>Zato će se ondje nastaniti risovi s čagljima,</p><p class="stih2">i nojevi će ondje obitavat’.</p><p class="stih1">Dovijeka će ostat’ mjesto bez življa,</p><p class="stih2">nitko ondje neće živjeti od koljena do koljena.</p><p class="stih1"> <span class="brojRetka" id="40">40</span>Razorit će ga kao što Bog razori Sodomu i Gomoru</p><p class="stih2">i susjede njihove –</p><p class="stih2">riječ je Jahvina.</p><p class="stih1">Čovjek ondje neće stanovati,</p><p class="stih2">sin čovječji neće u njem boraviti.</p><h4>Narod sa sjevera i lav s Jordana</h4><p class="stih1"> <span class="brojRetka" id="41">41</span>Evo dolazi narod sa sjevera,</p><p class="stih2">puk velik i mnogi kraljevi,</p><p class="stih2">i dižu se s krajeva zemlje.</p><p class="stih1"> <span class="brojRetka" id="42">42</span>U ruci im lûk i koplje,</p><p class="stih2">okrutni su, nemilosrdni.</p><p class="stih1">Graja im buči poput mora,</p><p class="stih2">jašu na konjima,</p><p class="stih1">kao jedan za boj spremni </p><p class="stih2">protiv tebe, kćeri babilonska.</p><p class="noviRedak"> </p><p class="stih1"> <span class="brojRetka" id="43">43</span>Kralj babilonski ču vijest o njima:</p><p class="stih2">i ruke mu klonuše,</p><p class="stih1">muka ga spopade,</p><p class="stih2">bolovi ga obuzeše kao rodilju.</p><p class="stih1"> <span class="brojRetka" id="44">44</span>»Gle, kao lav on izlazi iz guštare jordanske</p><p class="stih2">na pašnjake vječno zelene.</p><p class="stih1">Al’ ja ću ga učas otjerati</p><p class="stih2">i smjestiti ondje svog izabranika.</p><p class="stih1">Jer, tko je meni ravan?</p><p class="stih2">I tko će mene na račun pozvati?</p><p class="stih2">I koji će mi pastir odoljeti?«</p><p class="stih1"> <span class="brojRetka" id="45">45</span>Zato, čujte što je Jahve naumio</p><p class="stih2">da učini Babilonu,</p><p class="stih1">čujte što je nakanio</p><p class="stih2">protiv zemlje kaldejske:</p><p class="stih1">i najsitniju jagnjad on će odvući;</p><p class="stih2">i sam njihov pašnjak</p><p class="stih2">zgrozit će se nad njima.</p><p class="stih1"> <span class="brojRetka" id="46">46</span>Na glas da je pao Babilon</p><p class="stih2">zemlja će se potresti:</p><p class="stih1">razlijegat će se vapaj</p><p class="stih2">među narodima.</p>