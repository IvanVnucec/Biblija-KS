<h4>Velika suša</h4><p class="pocetakParagrafa"> <span class="brojRetka" id="1">1</span>Riječ Jahvina Jeremiji o velikoj suši:</p><p class="stih1"> <span class="brojRetka" id="2">2</span>Judeja je tugom obhrvana</p><p class="stih2">i ginu njeni gradovi,</p><p class="stih1">sumorno leže na zemlji,</p><p class="stih2">krik Jeruzalema do neba se vije.</p><p class="stih1"> <span class="brojRetka" id="3">3</span>Odličnici šalju sluge po vodu:</p><p class="stih2">dolaze do studenaca,</p><p class="stih1">ali vode ne nalaze,</p><p class="stih2">vraćaju se praznih vrčeva,</p><p class="stih1">postiđeni, posramljeni,</p><p class="stih2">pokriše glavu svoju.</p><p class="stih1"> <span class="brojRetka" id="4">4</span>Zemlja je sva ispucala</p><p class="stih2">jer kiše nema.</p><p class="stih1">Ratari se postidješe,</p><p class="stih2">pokriše glave.</p><p class="stih1"> <span class="brojRetka" id="5">5</span>Pa i košuta u polju</p><p class="stih2">ostavlja mlado</p><p class="stih2">jer trave nema.</p><p class="stih1"> <span class="brojRetka" id="6">6</span>Divlji magarci, stojeć’ na goletima,</p><p class="stih2">dašću kao čagalj,</p><p class="stih1">oči im malaksale</p><p class="stih2">jer nema zelenila.</p><p class="stih1"> <span class="brojRetka" id="7">7</span>Bezakonja naša protiv nas svjedoče,</p><p class="stih2">smiluj se, o Jahve, rad’ imena svoga!</p><p class="stih1">Jer otpadosmo od tebe,</p><p class="stih2">tebi sagriješismo,</p><p class="stih1"> <span class="brojRetka" id="8">8</span>o nado Izraelova,</p><p class="stih2">spasitelju njegov u danima nevolje!</p><p class="stih1">Zašto si kao stranac u ovoj zemlji,</p><p class="stih2">kao putnik što se uvrati da prenoći?</p><p class="stih1"> <span class="brojRetka" id="9">9</span>Zašto si kao prestravljen čovjek,</p><p class="stih2">kao junak koji ne može pomoći?</p><p class="stih1">Ta ti si među nama, o Jahve,</p><p class="stih2">mi se tvojim zovemo imenom –</p><p class="stih2">nemoj nas ostaviti!</p><p class="pocetakParagrafa"> <span class="brojRetka" id="10">10</span>Ovako govori Jahve o narodu ovome: »Jest, oni vole tumarati i ne štede svojih nogu, i zato ih Jahve ne voli.« I sada se spominje bezakonja njihova i kažnjava grijehe njihove.  <span class="brojRetka" id="11">11</span>I reče mi Jahve: »Ne traži milosti za ovaj narod.  <span class="brojRetka" id="12">12</span>Ako će i postiti, neću uslišiti njihovih vapaja. Ako će i prinijeti paljenicu i prinos, neće mi omiljeti. Jer mačem, glađu i kugom ja ću ih zatrti.«</p><p class="pocetakParagrafa"> <span class="brojRetka" id="13">13</span>Tada rekoh: »Ah, Jahve Gospode! Eno, proroci im govore: ‘Nećete vidjeti mača, niti će vam biti gladi, nego ću vam dati postojan mir na ovome mjestu.’«</p><p class="pocetakParagrafa"> <span class="brojRetka" id="14">14</span>A Jahve mi reče: »Laž prorokuju ti proroci u moje ime; niti ih poslah niti im nalog kakav dadoh – ja im i nisam govorio. Oni vam prorokuju lažna viđenja, isprazna gatanja i snove srca svoga.«  <span class="brojRetka" id="15">15</span>Zato ovako govori Jahve: »Proroci ti što u moje ime prorokuju, a ja ih nisam poslao, te govore da neće biti ni mača ni gladi u zemlji ovoj, sami će od mača i gladi poginuti.  <span class="brojRetka" id="16">16</span>A narod ovaj kojemu prorokuju ležat će po ulicama jeruzalemskim, pokošen mačem i glađu, i neće biti čovjeka da ga pokopa – njih, žene njihove, sinove i kćeri njihove. Tako ću na njih izliti zloću njihovu.«</p><p class="pocetakParagrafa"> <span class="brojRetka" id="17">17</span>»A ti im reci ovako:</p><p class="stih1">‘Nek’ oči moje suze rone danju i noću,</p><p class="stih2">i neka ne prestanu,</p><p class="stih1">jer je strašno slomljena</p><p class="stih2">djevica, kći naroda moga,</p><p class="stih2">ranom neobično ljutom.</p><p class="stih1"> <span class="brojRetka" id="18">18</span>Pođem li u polje,</p><p class="stih2">evo mačem pobijenih!</p><p class="stih1">Vratim li se u grad,</p><p class="stih2">evo od gladi iznemoglih!</p><p class="stih1">Čak i proroci i svećenici lutaju po zemlji</p><p class="stih2">i ništa ne znaju.’«</p><p class="stih1"> <span class="brojRetka" id="19">19</span>Ta zar si Judeju sasvim odbacio?</p><p class="stih2">Zar ti duši omrznu Sion?</p><p class="stih1">Zašto nas tako biješ</p><p class="stih2">te nam više nema lijeka?</p><p class="stih1">Nadasmo se miru, ali dobra nema,</p><p class="stih2">čekasmo vrijeme ozdravljenja, al’ evo užasa!</p><p class="stih1"> <span class="brojRetka" id="20">20</span>O Jahve, bezbožnost svoju priznajemo,</p><p class="stih2">bezakonje otaca svojih;</p><p class="stih2">doista, tebi sagriješismo!</p><p class="stih1"> <span class="brojRetka" id="21">21</span>Ne odbaci nas, rad’ imena svoga,</p><p class="stih2">ne sramoti prijesto slave svoje,</p><p class="stih2">spomeni se i nemoj razvrći saveza svog s nama!</p><p class="stih1"> <span class="brojRetka" id="22">22</span>Zar ispraznost bezbožnika dažda daje?</p><p class="stih2">Ili zar nebesa sama kiše?</p><p class="stih1">Zar ne daješ ti to, Jahve, Bože naš?</p><p class="stih2">Zato se u te uzdamo,</p><p class="stih2">jer ti sve to činiš.</p><p class="noviRedak"> </p>