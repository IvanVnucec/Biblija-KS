<h4>Primjer Rekabovaca</h4><p class="pocetakParagrafa"> <span class="brojRetka" id="1">1</span>Jahve uputi riječ Jeremiji u dane Jojakima, sina Jošijina, kralja judejskoga:  <span class="brojRetka" id="2">2</span>»Idi u zajednicu Rekabovaca, govori s njima i dovedi ih u dom Jahvin, u jednu od dvorana, i daj im vina.«  <span class="brojRetka" id="3">3</span>Tada dovedoh Jaazaniju, sina Habasinijina sina Jeremije, njegovu braću i sve sinove njegove i sav dom Rekabovaca  <span class="brojRetka" id="4">4</span>i dovedoh ih u dom Jahvin, u dvoranu čovjeka Božjega Ben Johanana, sina Jigdalijina, koja je kraj dvorane kneževske, a nad dvoranom vratara Maaseje, sina Šalumova.  <span class="brojRetka" id="5">5</span>Zatim stavih pred sinove doma Rekabova krčage pune vina i čaše te im rekoh: »Pijte vina!«</p><p class="pocetakParagrafa"> <span class="brojRetka" id="6">6</span>Ali oni odgovoriše: »Ne pijemo vina, jer nam je otac naš Jonadab, sin Rekabov, zapovjedio: ‘Ne smijete nikada piti vina, ni vi ni sinovi vaši.  <span class="brojRetka" id="7">7</span>Niti smijete graditi kućâ, niti sijati sjemena ni saditi vinogradâ, niti ih posjedovati, nego provodite sav život pod šatorima, da dugo živite u zemlji gdje kao stranci boravite.’  <span class="brojRetka" id="8">8</span>I mi poslušasmo glas oca Jonadaba, sina Rekabova, u svem što nam je zapovjedio: da nikad vina ne pijemo, ni mi ni žene naše, niti sinovi naši, ni kćeri naše,  <span class="brojRetka" id="9">9</span>da ne gradimo kuća, ni da posjedujemo vinograda ni polja zasijanih,  <span class="brojRetka" id="10">10</span>da stanujemo pod šatorima i držimo se poslušno svega što nam zapovjedi naš otac Jonadab.  <span class="brojRetka" id="11">11</span>Samo kada je Nabukodonozor, kralj babilonski, krenuo protiv ove zemlje, rekosmo: ‘Hajdemo, pođimo u Jeruzalem da izbjegnemo vojsku kaldejsku i vojsku aramejsku!’ I tako sada živimo u Jeruzalemu.«</p><p class="pocetakParagrafa"> <span class="brojRetka" id="12">12</span>Tada dođe riječ Jahvina Jeremiji:  <span class="brojRetka" id="13">13</span>Ovako govori Jahve nad vojskama, kralj Izraelov: »Idi i objavi Judejcima i Jeruzalemcima: ‘Zar nećete primiti nauka moga i poslušati riječi moje?’ – riječ je Jahvina. –  <span class="brojRetka" id="14">14</span>‘Ispunjuju se riječi Jonadaba, sina Rekabova, koji je sinovima svojim zabranio da piju vina, i do dana današnjega nitko ga nije pio, jer oni slušaju riječ svoga oca. A ja sam vam jednako govorio, ali me niste slušali.  <span class="brojRetka" id="15">15</span>I slao sam bez prestanka k vama sluge svoje, proroke, da vam propovijedaju: ‘Vratite se svaki sa svoga opakog puta, popravite djela svoja i ne trčite za tuđim bogovima da im služite, pa ćete ostati u zemlji koju dadoh vama i ocima vašim’; ali ne prikloniste uha svojega i ne poslušaste me.  <span class="brojRetka" id="16">16</span>Sinovi Jonadaba, sina Rekabova, držahu se zapovijedi koju im dade otac njihov. Ali mene ovaj narod ne sluša.’  <span class="brojRetka" id="17">17</span>Zato govori Jahve nad vojskama, Bog Izraelov: ‘Evo, navući ću na sve Jeruzalemce sve one nevolje kojima sam im zaprijetio, jer sam im govorio, a oni me ne slušahu, dozivao ih, ali se oni ne odazivahu.’«</p><p class="pocetakParagrafa"> <span class="brojRetka" id="18">18</span>Zajednici Rekabovaca Jeremija reče: »Ovako govori Jahve nad vojskama, Bog Izraelov: ‘Jer ste slušali zapovijedi svoga oca Jonadaba i držali se svih naredaba i činili sve što vam je on zapovjedio,  <span class="brojRetka" id="19">19</span>zato’ – ovako govori Jahve nad vojskama, kralj Izraelov – ‘Jonadabu, sinu Rekabovu, nikad neće ponestati potomka koji će stajati pred licem mojim u sve dane.’«</p>