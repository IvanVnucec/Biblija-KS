<h4>Mesijansko proroštvo.Budući kralj</h4><p class="pocetakParagrafa"> <span class="brojRetka" id="1">1</span>»Jao pastirima koji upropašćuju i raspršuju ovce paše moje« – riječ je Jahvina.  <span class="brojRetka" id="2">2</span>Stoga ovako govori Jahve, Bog Izraelov, protiv pastira koji pasu narod moj: »Vi ste raspršili ovce moje, rastjerali ih, niste se brinuli za njih. Zato ću se ja sada pobrinuti za vas zbog zlodjela vaših« – riječ je Jahvina.  <span class="brojRetka" id="3">3</span>»I sam ću skupiti ostatak svojih ovaca iz svih zemalja kamo sam ih raspršio i vratiti ih na ispaše njihove: bit će plodne i množit će se.  <span class="brojRetka" id="4">4</span>I podići ću im pastire da ih pasu te se ničega više neće bojati ni plašiti, niti će se gubiti« – riječ je Jahvina.</p><p class="stih1"> <span class="brojRetka" id="5">5</span>»Evo dolaze dani« – riječ je Jahvina –</p><p class="stih2">»podići ću Davidu izdanak pravedni.</p><p class="stih1">On će vladati kao kralj i biti mudar</p><p class="stih2">i činit će pravo i pravicu u zemlji.</p><p class="stih1"> <span class="brojRetka" id="6">6</span>U njegove će dane Judeja biti spašena</p><p class="stih2">i Izrael će živjeti spokojno.</p><p class="stih1">I evo imena kojim će ga nazivati:</p><p class="stih2">‘Jahve, Pravda naša.’«</p><p class="pocetakParagrafa"> <span class="brojRetka" id="7">7</span>»Zato, evo, dolaze dani« – riječ je Jahvina – »kad se više neće govoriti: ‘Živoga mi Jahve koji sinove Izraelove izvede iz zemlje egipatske’,  <span class="brojRetka" id="8">8</span>nego: ‘Živoga mi Jahve koji potomstvo doma Izraelova izvede i dovede iz zemlje sjeverne i iz svih zemalja kamo ih bijaše prognao, tako da obitavaju u zemlji svojoj.’«</p><p class="noviRedak"> <h4>Zbirka izreka protiv lažnih proroka</h4><p class="pocetakParagrafa"> <span class="brojRetka" id="9">9</span>Prorocima.</p><p class="stih1">Srce je u meni skrhano,</p><p class="stih2">dršću mi kosti,</p><p class="stih1">sličan sam pijancu,</p><p class="stih2">čovjeku kojim vino ovlada,</p><p class="stih1">pred licem Jahvinim</p><p class="stih2">i njegovim svetim riječima:</p><p class="stih1"> <span class="brojRetka" id="10">10</span>»Jer zemlja je puna preljubnikâ;</p><p class="stih2">zbog tih se ljudi zemlja u crno zavila,</p><p class="stih2">a ispaše u pustinji sagorješe.</p><p class="stih1">Njihova je trka zloba,</p><p class="stih2">a moć im je nepravda.</p><p class="stih1"> <span class="brojRetka" id="11">11</span>Da, i prorok i svećenik zlikovci su,</p><p class="stih2">čak i u domu svome nađoh im pakost« –</p><p class="stih2">riječ je Jahvina.</p><p class="stih1"> <span class="brojRetka" id="12">12</span>»Stog će im se puti prometnuti u tlo klizavo:</p><p class="stih2">u mraku će posrtati i padati.</p><p class="stih1">Jer ja ću na njih svaliti nesreću</p><p class="stih2">u godine kazne njihove« –</p><p class="stih2">riječ je Jahvina.</p><p class="stih1"> <span class="brojRetka" id="13">13</span>»I u prorokâ Samarije</p><p class="stih2">vidjeh mnoge ludosti:</p><p class="stih1">prorokuju u Baalovo ime</p><p class="stih2">i zavode narod moj izraelski.</p><p class="stih1"> <span class="brojRetka" id="14">14</span>Ali u proroka jeruzalemskih</p><p class="stih2">vidjeh strahote:</p><p class="stih1">preljub, prijevarne putove,</p><p class="stih2">jačaju ruke zločincima,</p><p class="stih2">te se nitko od zločina svojih ne obraća.</p><p class="stih1">Svi su mi oni kao Sodoma,</p><p class="stih2">a žitelji kao Gomora!«</p><p class="noviRedak"> </p><p class="stih1"> <span class="brojRetka" id="15">15</span>I zato Jahve nad vojskama</p><p class="stih2">ovako govori o prorocima:</p><p class="stih1">»Evo, nahranit ću ih pelinom</p><p class="stih2">i napojiti vodom zatrovanom,</p><p class="stih1">jer od proroka jeruzalemskih</p><p class="stih2">potječe pokvara u svoj zemlji.«</p><p class="pocetakParagrafa"> <span class="brojRetka" id="16">16</span>Ovako govori Jahve nad vojskama:</p><p class="stih1">»Ne slušajte riječî prorokâ:</p><p class="stih2">oni vas obmanjuju,</p><p class="stih1">objavljuju viđenja srca svoga,</p><p class="stih2">a ne što dolazi iz usta Jahvinih;</p><p class="stih1"> <span class="brojRetka" id="17">17</span>govore onima što preziru riječ Jahvinu:</p><p class="stih2">‘Bit će s vama mir!’</p><p class="stih1">a onima što slijede glas svog srca okorjelog:</p><p class="stih2">‘Nikakvo vas zlo neće snaći!’«</p><p class="pocetakParagrafa"> <span class="brojRetka" id="18">18</span>Ta tko bijaše na vijećanju Jahvinu, tko je vidio, tko slušao riječ njegovu? Tko ju je shvatio te je može objaviti?</p><p class="stih1"> <span class="brojRetka" id="19">19</span>Gle, nevrijeme Jahvino:</p><p class="stih2">jarost provaljuje,</p><p class="stih1">razmahuje se vihor silan</p><p class="stih2">i svaljuje na glave bezbožničke.</p><p class="stih1"> <span class="brojRetka" id="20">20</span>Jahvin se gnjev neće stišati,</p><p class="stih2">dok on ne izvrši i ne ispuni</p><p class="stih2">naume srca svojega.</p><p class="stih1">U dane posljednje jasno ćete to razumjeti.</p><p class="stih1"> <span class="brojRetka" id="21">21</span>»Ne poslah ti prorokâ,</p><p class="stih2">a ipak trče!</p><p class="stih1">Ne govorih im,</p><p class="stih2">a ipak prorokuju!</p><p class="stih1"> <span class="brojRetka" id="22">22</span>Jest, da bijahu na mom vijećanju,</p><p class="stih2">moje bi riječi narodu mom obznanili,</p><p class="stih1">i kušali ih svrnuti sa zla puta njihova</p><p class="stih2">i od zlodjela njihovih!</p><p class="stih1"> <span class="brojRetka" id="23">23</span>Ta, zar sam ja Bog samo iz blizine« – riječ je Jahvina –</p><p class="stih2">»zar iz daljine nisam više Bog?</p><p class="stih1"> <span class="brojRetka" id="24">24</span>Može li se tko skriti u skrovištima</p><p class="stih2">da ga ja ne vidim?« – riječ je Jahvina.</p><p class="stih1">»Ne ispunjam li ja nebo i zemlju?« – </p><p class="stih2">riječ je Jahvina.</p><p class="pocetakParagrafa"> <span class="brojRetka" id="25">25</span>»Čuo sam što govore proroci koji prorokuju laži u ime moje i tvrde: ‘Usnio sam! Usnio sam!’  <span class="brojRetka" id="26">26</span>Dokle će među prorocima biti onih koji prorokuju laž i objavljuju prijevaru srca svojega?  <span class="brojRetka" id="27">27</span>Misle da će svojim snima što ih jedan drugom pripovijedaju postići da narod moj zaboravi ime moje, kao što već oci njihovi zaboraviše ime moje uz Baala!  <span class="brojRetka" id="28">28</span>Prorok koji je usnio san neka samo pripovijeda svoj san, a u koga je riječ moja, neka po istini objavljuje riječ moju!«</p><p class="stih1">»Što je zajedničko slami i žitu?«</p><p class="stih2">– riječ je Jahvina.</p><p class="stih1"> <span class="brojRetka" id="29">29</span>»Nije li riječ moja poput vatre«</p><p class="stih2">– riječ je Jahvina –</p><p class="stih2">»i nije li slična malju što razbija pećinu?«</p><p class="pocetakParagrafa"> <span class="brojRetka" id="30">30</span>»Evo me stoga protiv proroka« – riječ je Jahvina – »koji jedan drugome kradu moje riječi.  <span class="brojRetka" id="31">31</span>Evo me protiv proroka« – riječ je Jahvina – »koji mlate jezikom i proroštva kuju.  <span class="brojRetka" id="32">32</span>Evo me protiv proroka« – riječ je Jahvina – »koji prorokuju izmišljene snove i pripovijedajući ih zavode narod moj izmišljotinama svojim i lažima. A ja ih nisam poslao, niti sam im što zapovjedio, niti su narodu ovome od kakve koristi« – riječ je Jahvina.</p><p class="pocetakParagrafa"> <span class="brojRetka" id="33">33</span>»A ako te ovaj narod, ili prorok, ili svećenik, zapita: ‘Što je breme Jahvino?’, odgovori im: ‘Vi ste breme Jahvino i ja vas odbacujem’« – riječ je Jahvina.</p><p class="pocetakParagrafa"> <span class="brojRetka" id="34">34</span>»A reče li koji prorok ili svećenik, ili tko iz naroda: ‘Breme Jahvino’, kaznit ću toga čovjeka i dom njegov.  <span class="brojRetka" id="35">35</span>Ovako morate govoriti svaki svome bližnjemu i svaki svome bratu: ‘Što je Jahve odgovorio?’ ili ‘Što je Jahve rekao?’  <span class="brojRetka" id="36">36</span>Ali ‘Breme Jahvino’ da više niste spomenuli, jer je breme svakome riječ njegova.« Jer vi iskrivljujete riječi Boga živoga, Jahve nad vojskama, našega Boga!  <span class="brojRetka" id="37">37</span>Ovako reci proroku: »Što ti je Jahve odgovorio?« ili »Što je Jahve rekao?«  <span class="brojRetka" id="38">38</span>Ali ako kažete »Breme Jahvino«, ovako govori Jahve: »Zato što se služite riječju ‘Breme Jahvino’, premda sam vam poručio da je ne izgovarate,  <span class="brojRetka" id="39">39</span>ja ću visoko podići i odbaciti od lica svojega vas i vaš grad što ga dadoh vama i ocima vašim!  <span class="brojRetka" id="40">40</span>I svalit ću na vas vječnu sramotu i vječnu porugu koja se neće zaboraviti.«</p></p>