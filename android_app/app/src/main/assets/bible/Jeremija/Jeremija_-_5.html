<h4>Uzroci najezde</h4><p class="pocetakParagrafa"> <span class="brojRetka" id="1">1</span>»Prođite ulicama jeruzalemskim,</p><p class="stih2">pogledajte dobro i raspitajte se,</p><p class="stih1">tražite po njegovim trgovima,</p><p class="stih2">pa ako nađete ijednoga čovjeka</p><p class="stih1">koji čini pravo </p><p class="stih2">i traži istinu,</p><p class="stih1">oprostit ću ovom gradu« –</p><p class="stih2">riječ je Jahvina.</p><p class="stih1"> <span class="brojRetka" id="2">2</span>Pa kad i govore: »Živoga mi Jahve!«</p><p class="stih2">doista se krivo zaklinju.</p><p class="stih1"> <span class="brojRetka" id="3">3</span>Jahve, nisu li oči tvoje upravljene k istini?</p><p class="stih1">Biješ ih, ali njih ne boli;</p><p class="stih2">zatireš ih, al’ oni odbijaju pouku tvoju.</p><p class="stih1">Čelo im je tvrđe od litice,</p><p class="stih2">odbijaju da se obrate.</p><p class="stih1"> <span class="brojRetka" id="4">4</span>Rekoh: »Samo siromasi</p><p class="stih2">tako ludo postupaju,</p><p class="stih1">jer ne znaju puta Jahvina</p><p class="stih2">ni pravo Boga svojega.</p><p class="stih1"> <span class="brojRetka" id="5">5</span>Poći ću, dakle, velikima</p><p class="stih2">i njima ću govoriti,</p><p class="stih1">jer oni poznaju put Jahvin</p><p class="stih2">i pravo Boga svojega.«</p><p class="stih1">Ali oni svi složno razbiše jaram</p><p class="stih2">i sve veze pokidaše.</p><p class="stih1"> <span class="brojRetka" id="6">6</span>I zato ih šumski lav napada,</p><p class="stih2">vuk pustinjski razdire,</p><p class="stih1">leopardi vrebaju gradove njihove,</p><p class="stih2">tko god iziđe iz njih bit će rastrgan.</p><p class="stih1">Jer su grijesi njihovi mnogobrojni,</p><p class="stih2">mnogostruki otpadi njihovi.</p><p class="noviRedak"> </p><p class="stih1"> <span class="brojRetka" id="7">7</span>»Zašto da ti oprostim?</p><p class="stih2">Sinovi me tvoji napustiše,</p><p class="stih2">zaklinju se lažnim bogovima.</p><p class="stih1">Ja ih nasitih, oni preljub učiniše,</p><p class="stih2">u bludničinu kuću nagrnuše.</p><p class="stih1"> <span class="brojRetka" id="8">8</span>Oni su k’o ugojeni, sileni konji:</p><p class="stih2">ržu za ženom bližnjega svoga.</p><p class="stih1"> <span class="brojRetka" id="9">9</span>Pa da to ne kaznim« – riječ je Jahvina –</p><p class="stih2">»narodu takvu da se ne osvetim?</p><p class="stih1"> <span class="brojRetka" id="10">10</span>Popnite se na zidove! Razarajte!</p><p class="stih2">Uništite, ali ne posvema!</p><p class="stih1">Iščupajte sve čokote</p><p class="stih2">jer nisu Jahvini.</p><p class="stih1"> <span class="brojRetka" id="11">11</span>Da, podlo me izdadoše</p><p class="stih2">dom Izraelov i dom Judin« –</p><p class="stih2">riječ je Jahvina.</p><p class="noviRedak"> </p><p class="stih1"> <span class="brojRetka" id="12">12</span>Zanijekaše Jahvu,</p><p class="stih2">rekoše: »Nema ga!</p><p class="stih1">Zlo nas neće snaći,</p><p class="stih2">nećemo iskusiti ni gladi ni mača!</p><p class="stih1"> <span class="brojRetka" id="13a">13a</span>A proroci su poput vjetra,</p><p class="stih2">govornika nema među njima!«</p><p class="noviRedak"> </p><p class="stih1"> <span class="brojRetka" id="14">14</span>Zato ovako govori Jahve,</p><p class="stih2">Bog nad vojskama:</p><p class="stih1">»Zato što su tako govorili,</p><p class="stih1"> <span class="brojRetka" id="13b">13b</span>evo što će im se zbiti:</p><p class="stih1">U oganj ću pretvoriti</p><p class="stih2">svoje riječi u tvojim ustima,</p><p class="stih1">a narod ovaj u drvo</p><p class="stih2">da ga oganj proždre.</p><p class="stih1"> <span class="brojRetka" id="15">15</span>Evo, dovest ću na vas</p><p class="stih2">narod izdaleka,</p><p class="stih2">dome Izraelov« – riječ je Jahvina.</p><p class="stih1">»Narod nepobjediv,</p><p class="stih2">narod drevan,</p><p class="stih1">narod kojega jezik nećeš znati,</p><p class="stih2">ni razumjeti što govori.</p><p class="stih1"> <span class="brojRetka" id="16">16</span>Tobolac mu je razjapljen grob.</p><p class="stih2">Svi su oni po izboru junaci.</p><p class="stih1"> <span class="brojRetka" id="17">17</span>On će proždrijet’ tvoju žetvu, tvoj kruh,</p><p class="stih2">sinove i kćeri tvoje,</p><p class="stih1">ovce i goveda tvoja,</p><p class="stih2">grožđe i smokve tvoje,</p><p class="stih1">razorit će ti gradove tvrde</p><p class="stih2">u koje se sada uzdaš.«</p><p class="noviRedak"> <h4>Dva dodatka</h4><p class="pocetakParagrafa"> <span class="brojRetka" id="18">18</span>»Ali ni tada« – riječ je Jahvina – »neću te posve uništiti.</p><p class="pocetakParagrafa"> <span class="brojRetka" id="19">19</span>A kad budu pitali: ‘Zašto nam Jahve, Bog naš, učini sve ovo?’, ti ćeš im odgovoriti: ‘Jer ste mene ostavili da biste služili tuđim bogovima u svojoj zemlji, služit ćete tuđincu u zemlji koja nije vaša!’«</p><h4>Opomena</h4><p class="stih1"> <span class="brojRetka" id="20">20</span>Objavite ovo domu Jakovljevu</p><p class="stih2">i obznanite po Judeji:</p><p class="stih1"> <span class="brojRetka" id="21">21</span>»Čujte, dakle, ovo,</p><p class="stih2">narode ludi i nerazumni:</p><p class="stih1">oči imaju, a ne vide,</p><p class="stih2">uši imaju, a ne čuju!</p><p class="stih1"> <span class="brojRetka" id="22">22</span>Zar se mene nećete bojati« – riječ je Jahvina –</p><p class="stih2">»zar nećete drhtati preda mnom</p><p class="stih1">koji sam stavio pijesak moru za granicu,</p><p class="stih2">za vječnu među koje nikad neće prijeći:</p><p class="stih1">ono se biba, al’ je nemoćno,</p><p class="stih2">valovi mu huče, ali prijeći neće?</p><p class="stih1"> <span class="brojRetka" id="23">23</span>No, u naroda ovog</p><p class="stih2">srce je prkosno, nepokorno;</p><p class="stih1">oni se udaljiše –</p><p class="stih2">to je snaga njihova!</p><p class="stih1"> <span class="brojRetka" id="24">24</span>Ne rekoše u srcu svome:</p><p class="stih2">‘Bojmo se Jahve, Boga svojega,</p><p class="stih1">koji nam u pravi čas šalje</p><p class="stih2">dažd rani i kišu kasnu</p><p class="stih1">i koji nam čuva tjedne</p><p class="stih2">određene za žetvu.’</p><p class="stih1"> <span class="brojRetka" id="25">25</span>Vaša bezakonja narušiše ovo,</p><p class="stih2">vaši vam grijesi uništiše blagostanje.«</p><h4>Bezakonje</h4><p class="stih1"> <span class="brojRetka" id="26">26</span>»Da, u mome narodu ima zlikovaca:</p><p class="stih2">kao ptičari vrebaju iz zasjede,</p><p class="stih1">postavljaju zamke,</p><p class="stih2">hvataju ljude.</p><p class="stih1"> <span class="brojRetka" id="27">27</span>Kao što je krletka puna ptica,</p><p class="stih2">tako su njihove kuće pune grabeža;</p><p class="stih1">postadoše tako veliki i bogati,</p><p class="stih1"> <span class="brojRetka" id="28">28</span>tusti i ugojeni.</p><p class="stih1">Da, prevršila se mjera zla,</p><p class="stih2">ne brane prava,</p><p class="stih1">prava sirote na sreću,</p><p class="stih2">ne mare za pravo sirotinje.</p><p class="stih1"> <span class="brojRetka" id="29">29</span>Pa da to ne kaznim« – riječ je Jahvina –</p><p class="stih2">»narodu takvu da se ne osvetim?</p><p class="noviRedak"> </p><p class="stih1"> <span class="brojRetka" id="30">30</span>Strahote i grozote</p><p class="stih2">zbivaju se u ovoj zemlji:</p><p class="stih1"> <span class="brojRetka" id="31">31</span>proroci laž proriču,</p><p class="stih2">a svećenici poučavaju na svoju ruku.</p><p class="stih1">A mojem narodu to omilje!</p><p class="stih2">Al’ što ćete raditi na kraju?«</p></p>