<h2>V. PROROČANSTVA PROTIV NARODÂ (nastavak)</h2><h3>2. ODLOMCI IZ PROROČANSTAVA</h3><h4>Proročanstvo protiv Egipta –Poraz kod Karkemiša</h4><p class="pocetakParagrafa"> <span class="brojRetka" id="1">1</span>Riječ koju Jahve uputi proroku Jeremiji protiv naroda.</p><p class="pocetakParagrafa"> <span class="brojRetka" id="2">2</span>Još o Egiptu.</p><p class="pocetakParagrafa">Protiv vojske faraona Neka, kralja egipatskoga, što bijaše kod rijeke Eufrata, u Karkemišu, i kralj Nabukodonozor ga potuče, četvrte godine Jojakima, sina Jošijina, kralja judejskoga.</p><p class="stih1"> <span class="brojRetka" id="3">3</span>»Pripremite štitove i oklope!</p><p class="stih2">Naprijed, u boj!</p><p class="stih1"> <span class="brojRetka" id="4">4</span>Upregnite konje!</p><p class="stih2">Na kola, vozači!</p><p class="stih1">Postavite se pod kacigama!</p><p class="stih2">Naperite koplja!</p><p class="stih2">Navucite oklope!</p><p class="stih1"> <span class="brojRetka" id="5">5</span>Što vidim?</p><p class="stih2">Zaprepašteni, uzmiču?</p><p class="stih1">Junaci njihovi, poraženi, u bijeg udariše</p><p class="stih2">glavom bez obzira!</p><p class="stih2">Užas odasvud« – riječ je Jahvina.</p><p class="stih1"> <span class="brojRetka" id="6">6</span>»Ni najbrži ne umače,</p><p class="stih2">ni najhrabriji ne uteče!</p><p class="stih1">Na sjeveru, na obali Eufrata,</p><p class="stih2">posrću i padaju.</p><p class="noviRedak"> </p><p class="stih1"> <span class="brojRetka" id="7">7</span>Tko se to diže poput Nila,</p><p class="stih2">čije vode šume, k’o brzaci nabujaše?</p><p class="stih1"> <span class="brojRetka" id="8">8</span>To Egipat se diže poput Nila,</p><p class="stih2">k’o brzaci vode mu nabujaše.</p><p class="stih1">I govori: dići ću se, poplaviti zemlju,</p><p class="stih2">opustošiti gradove i pučanstvo!</p><p class="noviRedak"> </p><p class="stih1"> <span class="brojRetka" id="9">9</span>Konji, naprijed!</p><p class="stih2">Poletite, kola bojna!</p><p class="stih1">Navalite, ratnici!</p><p class="stih2">Kušiti, Putijci, štitom zaštićeni,</p><p class="stih2">i Ludijci, što lukom strijeljate!</p><p class="stih1"> <span class="brojRetka" id="10">10</span>Ovo je dan Jahve nad vojskama –</p><p class="stih2">dan osvete da se dušmanima svojim osveti:</p><p class="stih1">mač će se nažderati, nasititi,</p><p class="stih2">glad utoliti krvlju njihovom!</p><p class="stih1">Jer Gospod, Jahve nad vojskama, ima žrtveno klanje</p><p class="stih2">u sjevernoj zemlji uz obalu Eufrata.</p><p class="stih1"> <span class="brojRetka" id="11">11</span>Popni se na Gilead, balzama potraži,</p><p class="stih2">djevice, kćeri egipatska!</p><p class="stih1">Uzalud lijekovi mnogi:</p><p class="stih2">nema tebi ozdravljenja!</p><p class="stih1"> <span class="brojRetka" id="12">12</span>Narodi čuše za tvoju sramotu,</p><p class="stih2">vapaji tvoji napuniše zemlju.</p><p class="stih1">Jer se junak o junaka spotiče</p><p class="stih2">i obojica padaju.«</p><p class="noviRedak"> <h4>Pohod na Egipat</h4><p class="pocetakParagrafa"> <span class="brojRetka" id="13">13</span>Riječ koju Jahve uputi proroku Jeremiji kad Nabukodonozor, kralj babilonski, dođe da udari na zemlju egipatsku.</p><p class="stih1"> <span class="brojRetka" id="14">14</span>Navijestite Egiptu,</p><p class="stih2">objavite u Migdolu,</p><p class="stih2">obznanite u Memfisu:</p><p class="stih1">»Svrstaj se! Spremi se!</p><p class="stih2">Jer mač već ždere sve oko tebe!</p><p class="stih1"> <span class="brojRetka" id="15">15</span>Što? Zar Apis pobježe?</p><p class="stih2">Tvoj se Bik ne odhrva?«</p><p class="stih2">Da, Jahve ga obori!</p><p class="stih1"> <span class="brojRetka" id="16">16</span>On učini te mnogi posrnuše,</p><p class="stih2">popadaše jedan na drugoga.</p><p class="stih1">I gle, govore:</p><p class="stih2">»Na noge! Vratimo se svom narodu,</p><p class="stih1">rodnoj grudi svojoj,</p><p class="stih2">pred mačem koljačkim!«</p><p class="stih1"> <span class="brojRetka" id="17">17</span>Faraonu, kralju egipatskom, ime nadjenite:</p><p class="stih2">»Graja što pravi čas promaši«.</p><p class="stih1"> <span class="brojRetka" id="18">18</span>»Tako, života mi moga« – govori Kralj,</p><p class="stih2">komu je ime Jahve nad vojskama –</p><p class="stih1">»on će doći kao Tabor posred gora,</p><p class="stih2">kao Karmel iznad mora.</p><p class="stih1"> <span class="brojRetka" id="19">19</span>Spremi izgnanički zavežljaj,</p><p class="stih2">udomljena kćeri egipatska,</p><p class="stih1">jer Memfis će biti u pustoš pretvoren,</p><p class="stih2">poharan i nenastanjen.</p><p class="stih1"> <span class="brojRetka" id="20">20</span>Egipat bijaše lijepa junica,</p><p class="stih2">ali ide, ide na nju obad sa sjevera.</p><p class="stih1"> <span class="brojRetka" id="21">21</span>A i plaćenici egipatski</p><p class="stih2">što k’o gojna telad usred nje življahu,</p><p class="stih1">i oni se okrenuše, u bijeg udariše,</p><p class="stih2">ne mogu se odhrvati</p><p class="stih1">jer ih stiže dan propasti,</p><p class="stih2">dođe vrijeme da se kazne.</p><p class="noviRedak"> </p><p class="stih1"> <span class="brojRetka" id="22">22</span>Slušaj! K’o da zmija sikće,</p><p class="stih2">sa svom silom dolaze,</p><p class="stih1">sjekirama na nju navaljuju,</p><p class="stih2">baš k’o drvosječe.</p><p class="stih1"> <span class="brojRetka" id="23">23</span>Posjeći će šumu« – riječ je Jahvina –</p><p class="stih2">»iako je neprohodna.</p><p class="stih1">Više ih je nego skakavaca,</p><p class="stih2">broja njima nema.</p><p class="stih1"> <span class="brojRetka" id="24">24</span>Osramoćena je zemlja egipatska,</p><p class="stih2">predana je narodu Sjevera.«</p><p class="pocetakParagrafa"> <span class="brojRetka" id="25">25</span>Govori Jahve nad vojskama, kralj Izraelov: »Evo, kaznit ću Amona tebskoga, faraona i Egipat, i sve njegove bogove, kraljeve, faraona i sve koji se u nj uzdaju.  <span class="brojRetka" id="26">26</span>Predat ću ih u ruke onima što im rade o glavi, u ruke Nabukodonozora, kralja babilonskoga, i u ruke slugu njegovih. A poslije će Egipat biti opet naseljen, kao u stara vremena« – riječ je Jahvina.</p><p class="stih1"> <span class="brojRetka" id="27">27</span>»Ne boj se, Jakove, slugo moja,</p><p class="stih2">ne plaši se, Izraele!</p><p class="stih1">Jer, evo, spasit ću te izdaleka</p><p class="stih2">i potomstvo tvoje iz zemlje izgnanstva.</p><p class="stih1">Jakov će se opet smiriti,</p><p class="stih2">spokojno će živjet’</p><p class="stih2">i nitko ga neće plašiti.</p><p class="stih1"> <span class="brojRetka" id="28">28</span>Ne boj se, Jakove, slugo moj«</p><p class="stih2">– riječ je Jahvina –</p><p class="stih2">»jer ja sam s tobom.</p><p class="stih1">Zatrt ću narode</p><p class="stih2">među koje te prognah,</p><p class="stih2">a tebe neću sasvim uništiti:</p><p class="stih1">ali ću te kaznit’ po pravici,</p><p class="stih2">ne smijem te pustit’ nekažnjena.«</p></p>