<h4>Proročanstvo protiv Moaba</h4><p class="pocetakParagrafa"> <span class="brojRetka" id="1">1</span>O Moabu.</p><p class="stih2">Ovako govori Jahve nad</p><p class="stih1">vojskama, Bog Izraelov:</p><p class="stih1">»Jao brdu Nebu jer je opustošeno,</p><p class="stih2">postiđen je Kirjatajim i osvojen,</p><p class="stih1">tvrđa posramljena, razorena,</p><p class="stih1"> <span class="brojRetka" id="2">2</span>nema više dike moapske.</p><p class="stih1">U Hešbonu mu propast skovaše:</p><p class="stih2">‘Hajde da ga istrijebimo iz naroda!’</p><p class="stih1">A ti, Madmene, bit ćeš razoren,</p><p class="stih2">mač već ide za tobom!</p><p class="noviRedak"> </p><p class="stih1"> <span class="brojRetka" id="3">3</span>Slušaj! Jauci se čuju iz Horonajima:</p><p class="stih2">‘Pohara, propast strašna!’</p><p class="stih1"> <span class="brojRetka" id="4">4</span>‘Moab je smlavljen!’</p><p class="stih2">čuje se vrištanje mališa njegovih.</p><p class="stih1"> <span class="brojRetka" id="5">5</span>Da, uz brdo Luhit</p><p class="stih2">uspinju se plačući.</p><p class="stih1">Da, niz obronke Horonajima</p><p class="stih2">razliježe se jauk nad propašću.</p><p class="stih1"> <span class="brojRetka" id="6">6</span>‘Bježite, spašavajte život,</p><p class="stih2">ugledajte se u pustinjsku magarad!’</p><p class="stih1"> <span class="brojRetka" id="7">7</span>Jer si se pouzdao u svoje utvrde,</p><p class="stih2">bit ćeš i ti osvojen.</p><p class="stih1">Kemoš odlazi u izgnanstvo</p><p class="stih2">sa svećenicima i knezovima svojim.</p><p class="stih1"> <span class="brojRetka" id="8">8</span>Pustošnik će doći u svaki grad,</p><p class="stih2">nijedan mu neće izmaći:</p><p class="stih1">Dolina će biti poharana,</p><p class="stih2">Visoravan opustošena«,</p><p class="stih2">govori Jahve!</p><p class="stih1"> <span class="brojRetka" id="9">9</span>Stavite Moabu nadgrobni kamen,</p><p class="stih2">jer je do temelja srušen;</p><p class="stih1">njegovi su gradovi pustare,</p><p class="stih2">u njima nitko ne obitava.</p><p class="pocetakParagrafa"> <span class="brojRetka" id="10">10</span>Proklet bio tko nemarno obavlja poslove Jahvine! Proklet bio tko krvlju mač svoj ne omasti!</p><p class="noviRedak"> </p><p class="stih1"> <span class="brojRetka" id="11">11</span>Od mladosti svoje mir uživaše Moab,</p><p class="stih2">ležaše na droždini svojoj,</p><p class="stih1">nikad ga nisu pretakali iz bačve u bačvu,</p><p class="stih2">nikad u izgnanstvo išao nije:</p><p class="stih1">zato mu okus ostade svjež,</p><p class="stih2">miris nepromijenjen.</p><p class="pocetakParagrafa"> <span class="brojRetka" id="12">12</span>»Ali, evo, dolaze dani« – govori Jahve – »i ja ću mu poslati tlačitelje koji će ga pretakati, isprazniti njegove bačve i sudove njegove porazbijati.  <span class="brojRetka" id="13">13</span>I tada će se Moab postidjeti zbog Kemoša, kao što se dom Izraelov postidio zbog Betela u koji se uzdao.«</p><p class="noviRedak"> </p><p class="stih1"> <span class="brojRetka" id="14">14</span>Kako možete reći: »Mi smo junaci,</p><p class="stih2">hrabri ratnici.«</p><p class="stih1"> <span class="brojRetka" id="15">15</span>Pustošnik Moabov navaljuje na nj;</p><p class="stih2">cvijet mladosti njegove u klanice silazi,</p><p class="stih1">riječ je Kraljeva,</p><p class="stih2">Jahve nad vojskama njemu je ime.</p><p class="stih1"> <span class="brojRetka" id="16">16</span>Bliži se propast Moabova,</p><p class="stih2">nesreća njegova hiti.</p><p class="stih1"> <span class="brojRetka" id="17">17</span>Žalite ga, svi susjedi njegovi,</p><p class="stih2">i svi koji znate ime njegovo.</p><p class="stih1">Recite: »Kako li se slomi čvrsta palica,</p><p class="stih2">žezlo veličanstveno!«</p><p class="noviRedak"> </p><p class="stih1"> <span class="brojRetka" id="18">18</span>Siđi sa slave svoje, sjedni u blato,</p><p class="stih2">žitelju, kćeri dibonska!</p><p class="stih1">Jer pustošnik Moaba navali na te,</p><p class="stih2">poruši sve utvrde tvoje.</p><p class="stih1"> <span class="brojRetka" id="19">19</span>Stani na cestu i promatraj,</p><p class="stih2">o žitelju Aroera!</p><p class="stih1">Pitaj bjegunce i preživjele,</p><p class="stih2">pitaj ih: »Što se to dogodi?«</p><p class="stih1"> <span class="brojRetka" id="20">20</span>»Moab se stidi jer je slomljen.</p><p class="stih2">Plačite, jecajte!</p><p class="stih1">Objavite na Arnonu</p><p class="stih2">da je Moab poharan.«</p><p class="pocetakParagrafa"> <span class="brojRetka" id="21">21</span>Sud stiže nad Visoravan i nad Holon, Jahsu i Mefaot,  <span class="brojRetka" id="22">22</span>nad Dibon, Nebo, Bet Diblatajim,  <span class="brojRetka" id="23">23</span>Kirjatajim, Bet Gamul, Bet Meon,  <span class="brojRetka" id="24">24</span>Kerijot, Bosru i nad sve gradove zemlje moapske, daleke i blize.</p><p class="stih1"> <span class="brojRetka" id="25">25</span>»Moabu je rog odbijen,</p><p class="stih2">ruka mu je slomljena.«</p><p class="pocetakParagrafa"> <span class="brojRetka" id="26">26</span>»Opijte ga jer se htjede uzvisiti nad Jahvu: neka se Moab sada valja u bljuvotini svojoj te i on neka bude na podsmijeh.  <span class="brojRetka" id="27">27</span>Nije li tebi bio Izrael na podsmijeh? Jesu li ga možda zatekli u krađi te mašeš glavom kad god o njemu govoriš?«</p><p class="noviRedak"> </p><p class="stih1"> <span class="brojRetka" id="28">28</span>»Ostavite gradove, živite u pećinama,</p><p class="stih2">stanovnici Moaba!</p><p class="stih1">Budite kao golubovi što se gnijezde</p><p class="stih2">na litici onkraj razjapljena bezdana!«</p><p class="stih1"> <span class="brojRetka" id="29">29</span>Čuli smo za nadutost Moaba,</p><p class="stih2">nadutost preveliku,</p><p class="stih1">ponos njegov, hvastanje, uznositost,</p><p class="stih2">za oholost srca njegova!</p><p class="stih1"> <span class="brojRetka" id="30">30</span>»Poznajem ja obijest njegovu« –</p><p class="stih2">riječ je Jahvina –</p><p class="stih1">»laž njegovih riječi,</p><p class="stih2">laž djela njegovih!</p><p class="stih1"> <span class="brojRetka" id="31">31</span>Zato moram jaukati nad Moabom,</p><p class="stih2">plakati nad svim Moapcima,</p><p class="stih2">jecati zbog ljudi Kir Heresa.</p><p class="stih1"> <span class="brojRetka" id="32">32</span>Više nego nad Jazerom, plakat ću nad tobom,</p><p class="stih2">o lozje sibmansko,</p><p class="stih1">kojem se mladice pružahu preko mora,</p><p class="stih2">sezahu sve do Jazera.</p><p class="stih1">Na tvoje berbe i žetve</p><p class="stih2">pade sada pustošnik.</p><p class="stih1"> <span class="brojRetka" id="33">33</span>Iščeznu radost i veselje</p><p class="stih2">iz voćnjaka i zemlje moapske.</p><p class="stih1">Nesta vina u kacama,</p><p class="stih2">mastioci više grožđa ne maste,</p><p class="stih2">veseli zvuci više nisu veseli.«</p><p class="pocetakParagrafa"> <span class="brojRetka" id="34">34</span>Urlanje Hešbona i Elalea čuje se sve do Jahasa. Viču od Soara do Horonajima i Eglat Šelišije, jer se i vode nimrimske pretvoriše u pustaru.</p><p class="pocetakParagrafa"> <span class="brojRetka" id="35">35</span>»U Moabu ću učiniti« – riječ je Jahvina – »da se ne uzlazi na uzvišice i kadi bogovima njegovim.</p><p class="pocetakParagrafa"> <span class="brojRetka" id="36">36</span>Stoga mi srce poput frule dršće za Moabom, srce moje poput frule dršće za ljudima Kir Heresa: jer propade stečevina koju stekoše!  <span class="brojRetka" id="37">37</span>Sve su glave obrijane i brade podrezane; po svim rukama urezi, oko bokova kostrijet.  <span class="brojRetka" id="38">38</span>Na svim krovovima Moaba i na njegovim trgovima samo zapomaganje, jer smrskah Moab kao krčag koji se nikomu ne mili« – riječ je Jahvina.  <span class="brojRetka" id="39">39</span>Kako li je smrskan! Kako li sramotno Moab udari u bijeg! Moab postade ruglo i strašilo svim susjedima.</p><p class="stih1"> <span class="brojRetka" id="40">40</span>Jer ovako govori Jahve:</p><p class="stih1">»Gle, poput orla lebdi,</p><p class="stih2">nad Moabom širi krila.</p><p class="stih1"> <span class="brojRetka" id="41">41</span>Gradovi su zauzeti,</p><p class="stih2">osvojene tvrđave.</p><p class="stih1">Srce moapskih junaka bit će toga dana</p><p class="stih2">kao srce žene u trudovima.</p><p class="stih1"> <span class="brojRetka" id="42">42</span>Izbrisan je Moab iz naroda</p><p class="stih2">jer se uzvisi nad Jahvu.</p><p class="stih1"> <span class="brojRetka" id="43">43</span>Strava, jama i zamka</p><p class="stih2">tebi, žitelju Moaba!« –</p><p class="stih2">riječ je Jahvina.</p><p class="stih1"> <span class="brojRetka" id="44">44</span>»Tko stravi umakne,</p><p class="stih2">u jamu će pasti;</p><p class="stih1">tko se iz jame izvuče,</p><p class="stih2">u zamku će pasti.</p><p class="stih1">Da, to ću svaliti na Moab</p><p class="stih2">u danima kazne njegove« –</p><p class="stih2">riječ je Jahvina.</p><p class="noviRedak"> </p><p class="stih1"> <span class="brojRetka" id="45">45</span>»U sjeni se hešbonskoj ustavljaju</p><p class="stih2">iscrpljeni bjegunci.</p><p class="stih1">Al’ vatra izlazi iz Hešbona,</p><p class="stih2">plamen liže iz dvora sihonskog</p><p class="stih1">i proždire sljepoočnice Moabu</p><p class="stih2">i tjeme sinova nemirničkih.</p><p class="stih1"> <span class="brojRetka" id="46">46</span>Jao tebi, Moabe!</p><p class="stih2">Umišljen si, narode Kemošev!</p><p class="stih1">Jer sinove tvoje u izgnanstvo odvedoše,</p><p class="stih2">kćeri tvoje u progonstvo.</p><p class="stih1"> <span class="brojRetka" id="47">47</span>Ali ću promijeniti udes Moabov u budućnosti« –</p><p class="stih2">riječ je Jahvina.</p><p class="stih1">Dovde suđenje Moabu.</p>