<h4>Pojas na Eufratu</h4><p class="pocetakParagrafa"> <span class="brojRetka" id="1">1</span>Ovako mi govori Jahve: »Idi i kupi sebi lanen pojas i opaši bokove. Ali ga u vodu ne umači.«  <span class="brojRetka" id="2">2</span>I kupih pojas po riječi Jahvinoj i opasah bokove.  <span class="brojRetka" id="3">3</span>I dođe mi drugi put riječ Jahvina:  <span class="brojRetka" id="4">4</span>»Uzmi pojas što si ga kupio i njime se opasao, digni se, idi do rijeke Eufrata i sakrij ga ondje u pukotinu pećine.«  <span class="brojRetka" id="5">5</span>I odoh i sakrih ga kraj Eufrata, kako mi Jahve zapovjedi. Poslije mnogo dana reče mi Jahve:  <span class="brojRetka" id="6">6</span>»Ustaj, idi na Eufrat pa izvuci odande pojas za koji ti zapovjedih da ga ondje sakriješ.«  <span class="brojRetka" id="7">7</span>Odoh na Eufrat, izvukoh i uzeh pojas s mjesta gdje ga bijah sakrio, i gle: pojas istrunuo, ne bijaše više nizašto.  <span class="brojRetka" id="8">8</span>Tada mi dođe riječ Jahvina:  <span class="brojRetka" id="9">9</span>»Ovako govori Jahve: ‘Tako ću uništiti silnu oholost Judeje i Jeruzalema.  <span class="brojRetka" id="10">10</span>Narod taj opaki koji ne sluša mojih riječi, nego slijedi okorjelo srce svoje i trči za drugim bogovima da im služi i da im se klanja, postat će kao tvoj pojas koji nije više nizašto.  <span class="brojRetka" id="11">11</span>Jer kao što pojas prianja uz bedra čovjekova, tako sam htio da sav dom Izraelov i sav dom Judin prianja uza me’ – riječ je Jahvina – ‘da budu moj narod, moj dobar glas, moj ponos, moja slava i čast. Ali nisu poslušali!’«</p><p class="noviRedak"> <h4>Razbijeni vinski vrčevi</h4><p class="pocetakParagrafa"> <span class="brojRetka" id="12">12</span>»Reci tom narodu: ‘Svaki se vrč puni vinom.’ A oni će ti prigovoriti: ‘Zar možda ne znamo da se svaki vrč puni vinom?’  <span class="brojRetka" id="13">13</span>Reci im tada: ‘Ovako govori Jahve: Evo, napunit ću pijanošću sve stanovnike ove zemlje, kraljeve što sjede na prijestolju Davidovu, i svećenike, i proroke, i sve Jeruzalemce.  <span class="brojRetka" id="14">14</span>I porazbijat ću ih jednog o drugoga, očeve zajedno sa sinovima’ – riječ je Jahvina. ‘Uništit ću ih bez samilosti, bez milosrđa i bez smilovanja.’«</p><h4>Prijetnja izgnanstvom</h4><p class="stih1"> <span class="brojRetka" id="15">15</span>Poslušajte, dobro čujte, okanite se oholosti:</p><p class="stih2">Jahve sad govori!</p><p class="stih1"> <span class="brojRetka" id="16">16</span>Dajte slavu Jahvi, Bogu svojemu,</p><p class="stih2">prije nego što se smrkne,</p><p class="stih1">prije nego što se noge vaše spotaknu</p><p class="stih2">po planinama mračnim.</p><p class="stih1">Vi se nadate svjetlosti,</p><p class="stih2">a on će je u mrak pretvoriti,</p><p class="stih2">prometnuti u crnu tamu!</p><p class="stih1"> <span class="brojRetka" id="17">17</span>Ako ovo ne poslušate,</p><p class="stih2">potajno će mi duša plakati zbog oholosti vaše,</p><p class="stih2">suze će roniti,</p><p class="stih1">oko će mi suze prolijevati,</p><p class="stih2">jer Jahvino stado u izgnanstvo odlazi.</p><h4>Prijetnje Jojakinu</h4><p class="stih1"> <span class="brojRetka" id="18">18</span>»Reci kralju i kraljici-majci:</p><p class="stih2">‘Sjednite duboko dolje,</p><p class="stih1">jer vijenac slave </p><p class="stih2">pade s vaših glava.</p><p class="stih1"> <span class="brojRetka" id="19">19</span>Gradovi Negeba zatvoreni su,</p><p class="stih2">i nikoga nema da ih otvori.</p><p class="stih1">Sva je Judeja izgnana, </p><p class="stih2">sasvim izgnana!’«</p><h4>Opomena okorjelom Jeruzalemu</h4><p class="stih1"> <span class="brojRetka" id="20">20</span>»Podigni oči, Jeruzaleme, i pogledaj</p><p class="stih2">one što nadiru sa sjevera.</p><p class="stih1">Gdje je stado tebi povjereno,</p><p class="stih2">slavne ovce tvoje?</p><p class="stih1"> <span class="brojRetka" id="21">21</span>Što ćeš reći kada ti se nametnu</p><p class="stih2">kao gospodari tvoji</p><p class="stih1">oni koje si sam naučio</p><p class="stih2">da te kao ljubavnici vode.</p><p class="stih1">Neće li te bolovi spopasti</p><p class="stih2">kao rodilju?</p><p class="stih1"> <span class="brojRetka" id="22">22</span>Možda ćeš se tad upitati:</p><p class="stih2">‘Zašto me to snašlo?’</p><p class="stih1">Zbog mnoštva bezakonja tvojih otkriše ti skute,</p><p class="stih2">nasilje nad tobom učiniše.</p><p class="stih1"> <span class="brojRetka" id="23">23</span>Može li Etiopljanin promijeniti kožu svoju?</p><p class="stih2">Ili leopard krzno svoje?</p><p class="stih1">A vi, možete li činiti dobro,</p><p class="stih2">navikli da zlo činite?</p><p class="stih1"> <span class="brojRetka" id="24">24</span>Zato ću vas raspršiti k’o pljevu</p><p class="stih2">koju raznosi pustinjski vjetar.</p><p class="stih1"> <span class="brojRetka" id="25">25</span>To je sudba tvoja</p><p class="stih2">i dio tebi odmjeren«</p><p class="stih2">– riječ je Jahvina –</p><p class="stih1">»jer si mene zaboravio</p><p class="stih2">i u laž se uzdao.</p><p class="stih1"> <span class="brojRetka" id="26">26</span>Sam ću ti halju do lica podići</p><p class="stih2">da se tvoja golotinja vidi.</p><p class="stih1"> <span class="brojRetka" id="27">27</span>Sve preljube tvoje, tvoje vriskanje</p><p class="stih2">i bestidno tvoje bludničenje,</p><p class="stih1">na humcima, u poljima,</p><p class="stih2">vidio sam tvoje grozote.</p><p class="stih1">Jao tebi, Jeruzaleme! Još se ne očisti</p><p class="stih2">i dokle će to još trajati ...?«</p></p>