<h4>Prorokov život kao znamen</h4><p class="pocetakParagrafa"> <span class="brojRetka" id="1">1</span>I dođe mi riječ Jahvina i reče:  <span class="brojRetka" id="2">2</span>»Ne uzimaj sebi žene; i nemaj ni sinova ni kćeri na ovome mjestu.  <span class="brojRetka" id="3">3</span>Jer ovako govori Jahve o kćerima i sinovima koji će se roditi na ovome mjestu i o majkama koje će ih rađati i o očevima koji će ih imati u ovoj zemlji:  <span class="brojRetka" id="4">4</span>Oni će umrijeti smrću prebolnom, nitko ih neće oplakivati, niti će ih sahraniti. Pretvorit će se u gnoj za oranice, izginut će od mača i gladi, a njihova će trupla biti hrana pticama nebeskim i zvijerima zemaljskim.«</p><p class="pocetakParagrafa"> <span class="brojRetka" id="5">5</span>Da, ovako govori Jahve: »Ne smiješ ući u kuću žalosti, ne idi naricati niti ih sažalijevati. Jer ja sam tom narodu uskratio mir svoj« – riječ je Jahvina – »ljubav i samilost.  <span class="brojRetka" id="6">6</span>Pomrijet će veliko i malo u ovoj zemlji i nitko ih neće pokopati. Nitko neće naricati nad njima, niti će zbog njih praviti ureza, niti kose šišati.  <span class="brojRetka" id="7">7</span>Za onog u žalosti neće kruh lomiti, da ga utješe zbog pokojnika, niti će mu tko pružiti pehar utjehe zbog smrti njegova oca ili majke njegove.</p><p class="pocetakParagrafa"> <span class="brojRetka" id="8">8</span>Ne ulazi u kuću slavlja da s njima sjediš i gostiš se.«  <span class="brojRetka" id="9">9</span>Jer ovako govori Jahve nad vojskama, Bog Izraelov: »Evo, učinit ću da s ovog mjesta i pred vašim očima i u ovim danima iščeznu poklici radosti i veselja i glasovi zaručnika i zaručnice.</p><p class="pocetakParagrafa"> <span class="brojRetka" id="10">10</span>A kad objaviš tom narodu sve ove riječi, pa te upitaju: ‘Zašto nam Jahve zaprijeti svom ovom golemom nesrećom; u čemu je zločinstvo naše i u čemu su grijesi naši što ih počinismo protiv Jahve, Boga našega?’ –  <span class="brojRetka" id="11">11</span>onda im odgovori: ‘U tom što me ostaviše oci vaši’ – riječ je Jahvina – ‘i trčaše za tuđim bogovima da im služe i da im se klanjaju, a mene ostaviše i Zakona se moga ne držaše.  <span class="brojRetka" id="12">12</span>A vi još gore učiniste nego oci vaši, jer evo, svaki se povodi za okorjelošću zloga srca svoga, a mene ne sluša.  <span class="brojRetka" id="13">13</span>Zato ću vas istjerati iz ove zemlje u zemlju koja vam je neznana, kao što bijaše i ocima vašim. Ondje ćete služiti tuđim bogovima danju i noću: jer neću vam se više smilovati!’«</p><p class="noviRedak"> <h4>Raspršeni se Izraelci vraćaju</h4><p class="pocetakParagrafa"> <span class="brojRetka" id="14">14</span>»Zato, evo, dolaze dani« – riječ je Jahvina – »kad se više neće govoriti: ‘Živoga mi Jahve koji sinove Izraelove izvede iz Egipta’,  <span class="brojRetka" id="15">15</span>nego: ‘Živoga mi Jahve koji sinove Izraelove izvede iz zemlje sjeverne i iz svih zemalja kamo ih bijaše prognao.’ Vratit ću ih u zemlju njihovu koju dadoh ocima njihovim.«</p><p class="noviRedak"> <h4>Navještaj neprijateljske najezde</h4><p class="pocetakParagrafa"> <span class="brojRetka" id="16">16</span>»Evo, poslat ću mnogo ribara« – riječ je Jahvina – »koji će ih uloviti. A zatim ću dovesti mnoge lovce koji će ih goniti sa svih gora, i sa svih brežuljaka, i iz svih pećinskih rasjeklina.  <span class="brojRetka" id="17">17</span>Jer moje oči prate sve njihove putove: neće mi izmaći, niti se bezakonje njihovo može sakriti od očiju mojih.  <span class="brojRetka" id="18">18</span>Dvostruko ću naplatiti njihovo bezakonje i grijehe njihove, jer su truplima svojih grozota oskvrnuli moju zemlju i moju baštinu ispunili gnusobama.«</p><h4>Obraćenje narodâ</h4><p class="stih1"> <span class="brojRetka" id="19">19</span>Jahve, snago moja i moja utvrdo,</p><p class="stih2">utočište moje u danima nevolje!</p><p class="stih1">K tebi će doći narodi</p><p class="stih2">s krajeva zemlje. I govorit će:</p><p class="stih1">»Samu nam laž oci namriješe,</p><p class="stih2">ništavost i nemoć.«</p><p class="stih1"> <span class="brojRetka" id="20">20</span>Ta stvara li čovjek sam sebi bogove,</p><p class="stih2">to nikako nisu bogovi.</p><p class="stih1"> <span class="brojRetka" id="21">21</span>»Učinit ću, evo, da osjete,</p><p class="stih2">da ovaj put zaista oćute</p><p class="stih1">moju ruku i snagu moju,</p><p class="stih2">i znat će da mi je ime Jahve.«</p></p></p>