<h4>Pokvarenost Judina</h4><p class="pocetakParagrafa"> <span class="brojRetka" id="1">1</span>»Da imam u pustinji obitavalište,</p><p class="stih2">ostavio bih narod svoj </p><p class="stih2">i daleko od njih otišao.</p><p class="stih1">Jer svi su oni preljubnici,</p><p class="stih2">rulja izdajnička.</p><p class="stih1"> <span class="brojRetka" id="2">2</span>Kao lûk napinju jezik,</p><p class="stih2">laž, a ne istina, prevladava na zemlji.</p><p class="stih1">Iz zla u zlo srljaju,</p><p class="stih2">mene ne poznaju« –</p><p class="stih2">riječ je Jahvina!</p><p class="stih1"> <span class="brojRetka" id="3">3</span>»Nek se svatko čuva prijatelja,</p><p class="stih2">a brat bratu neka ne vjeruje,</p><p class="stih1">jer brat svaki nasljeduje Jakova,</p><p class="stih2">a svaki prijatelj raznosi klevete.</p><p class="stih1"> <span class="brojRetka" id="4">4</span>Jedan drugoga varaju,</p><p class="stih2">istine ne govore,</p><p class="stih1">privikoše jezik da govori laži;</p><p class="stih2">izopačeni, ne mogu se više vratiti.</p><p class="stih1"> <span class="brojRetka" id="5">5</span>Nasilje na nasilje! Prijevara za prijevarom!</p><p class="stih2">Neće da spoznaju mene« – riječ je Jahvina.</p><p class="noviRedak"> </p><p class="stih1"> <span class="brojRetka" id="6">6</span>Stog ovako govori Jahve nad vojskama:</p><p class="stih1">»Evo, pretopit ću ih i ispitati,</p><p class="stih2">ta kako da i postupaju prema kćeri naroda moga?</p><p class="stih1"> <span class="brojRetka" id="7">7</span>Jezik im je strijela ubojita,</p><p class="stih2">na ustima riječ prijevarna.</p><p class="stih1">‘Mir s tobom’, pozdravljaju bližnjega,</p><p class="stih2">ali mu u srcu zamku spremaju.</p><p class="stih1"> <span class="brojRetka" id="8">8</span>Pa da ih zbog toga ne kaznim« –</p><p class="stih2">riječ je Jahvina –</p><p class="stih2">»narodu takvu da se ne osvetim?«</p><h4>Tužaljka nad Sionom</h4><p class="stih1"> <span class="brojRetka" id="9">9</span>»Zaplačite, tugujte nad brdima,</p><p class="stih2">nad ispašama pustinjskim naričite!</p><p class="stih1">Jer izgorješe, nitko ne prolazi,</p><p class="stih2">glas stadâ više se ne čuje.</p><p class="stih1">Od ptice nebeske do stoke</p><p class="stih2">sve pobježe, svega nestade.</p><p class="stih1"> <span class="brojRetka" id="10">10</span>Od Jeruzalema učinit ću gomilu kamenja,</p><p class="stih2">brlog čagaljski,</p><p class="stih1">gradove judejske pretvorit ću u pustoš</p><p class="stih2">gdje nitko ne stanuje.«</p><p class="noviRedak"> </p><p class="stih1"> <span class="brojRetka" id="11">11</span>Tko je mudar da bi to razumio,</p><p class="stih2">kome su usta Jahvina govorila da objavi</p><p class="stih1">zašto zemlja izgorje kao pustinja</p><p class="stih2">i nitko njome više ne prolazi?</p><p class="pocetakParagrafa"> <span class="brojRetka" id="12">12</span>I reče Jahve: »Jer ostaviše Zakon moj koji im dadoh i jer ne slušahu glasa mojega, niti ga slijeđahu,  <span class="brojRetka" id="13">13</span>nego slijeđahu okorjelo srce svoje i baale kojima ih oci njihovi naučiše,  <span class="brojRetka" id="14">14</span>ovako govori Jahve nad vojskama, Bog Izraelov: ‘Evo, nahranit ću narod ovaj pelinom i napojiti ga vodom zatrovanom.  <span class="brojRetka" id="15">15</span>I raspršit ću ih među narode kojih ne poznavahu oni ni oci njihovi. A za njima ću poslati mač da ih zatre.’«</p><p class="pocetakParagrafa">Ovako govori Jahve nad vojskama:</p><p class="stih1"> <span class="brojRetka" id="16">16</span>»Pazite! Pozovite narikače! Neka dođu!</p><p class="stih2">Pošaljite po najvještije! Neka dođu!</p><p class="stih1"> <span class="brojRetka" id="17">17</span>Neka pohite da zapjevaju tužbalicu nad nama!</p><p class="stih2">Da suze poteku iz očiju naših,</p><p class="stih2">da voda poteče s trepavica naših!</p><p class="stih1"> <span class="brojRetka" id="18">18</span>Sa Siona dopire tužbalica:</p><p class="stih2">‘O, kako smo upropašteni,</p><p class="stih2">osramoćeni veoma!</p><p class="stih1">Jer moramo zemlju ostaviti</p><p class="stih2">i stanove svoje napustiti.’«</p><p class="noviRedak"> </p><p class="stih1"> <span class="brojRetka" id="19">19</span>I zato, o žene, čujte riječ Jahvinu,</p><p class="stih2">i neka uho vaše primi riječ iz usta njegovih.</p><p class="stih1">Učite kćeri svoje jadati,</p><p class="stih2">jedna drugu naricati:</p><p class="stih1"> <span class="brojRetka" id="20">20</span>»Smrt se ušulja kroz prozore naše,</p><p class="stih2">uđe u dvore naše,</p><p class="stih1">djecu pokosi nasred ulice,</p><p class="stih2">mladiće nasred trgova.</p><p class="stih1"> <span class="brojRetka" id="21">21</span>I mrtva tjelesa leže</p><p class="stih2">kao gnoj po oranicama,</p><p class="stih1">kao snoplje za žeteocem,</p><p class="stih2">a nikoga da ih skupi.«</p><h4>Prava mudrost</h4><p class="stih1"> <span class="brojRetka" id="22">22</span>Ovako govori Jahve:</p><p class="stih1">»Mudri neka se ne hvale mudrošću,</p><p class="stih2">ni junak neka se ne hvali hrabrošću,</p><p class="stih2">ni bogati neka se ne hvali bogatstvom.</p><p class="stih1"> <span class="brojRetka" id="23">23</span>A tko se hvaliti hoće,</p><p class="stih2">neka se hvali time</p><p class="stih2">što ima mudrost da mene spozna.</p><p class="stih1">Jer ja sam Jahve koji tvori dobrotu,</p><p class="stih2">pravo i pravdu na zemlji,</p><p class="stih1">jer to mi je milo« </p><p class="stih2">– riječ je Jahvina.</p><p class="noviRedak"> <h4>Lažno pouzdanje u obrezanje</h4><p class="pocetakParagrafa"> <span class="brojRetka" id="24">24</span>»Evo, bliže se dani« – riječ je Jahvina – »kaznit ću sve koji su obrezani na tijelu:  <span class="brojRetka" id="25">25</span>Egipat, Judeju, Edom, sinove Amonove i Moab i sve one što briju zaliske i prebivaju u pustinji. Jer svi su ti narodi neobrezani i sav dom Izraelov neobrezana je srca!«</p></p>