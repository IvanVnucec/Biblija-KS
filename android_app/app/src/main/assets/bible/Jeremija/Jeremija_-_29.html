<h4>Poslanica izgnanicima</h4><p class="pocetakParagrafa"> <span class="brojRetka" id="1">1</span>Evo, ovo su riječi poslanice koju prorok Jeremija iz Jeruzalema posla Ostatku izgnanstva – starješinama, svećenicima i prorocima i svemu preostalom narodu što ga Nabukodonozor iz Jeruzalema bijaše odveo u Babilon,  <span class="brojRetka" id="2">2</span>pošto kralj Jekonija i kraljica-majka, dvorjanici, odličnici judejski i jeruzalemski, kovači i bravari ostaviše Jeruzalem.  <span class="brojRetka" id="3">3</span>Poslanica je poslana po Elasi, sinu Šafanovu, i Gemarji, sinu Hilkijinu, koje Sidkija, kralj judejski, posla u Babilon Nabukodonozoru, kralju babilonskom. Evo sadržaja:</p><p class="pocetakParagrafa"> <span class="brojRetka" id="4">4</span>»Ovako govori Jahve nad vojskama, kralj Izraelov: ‘Svima izgnanicima koje odvedoh iz Jeruzalema u Babilon!  <span class="brojRetka" id="5">5</span>Gradite kuće i nastanite se, sadite vrtove i uživajte urod njihov!  <span class="brojRetka" id="6">6</span>Ženite se i rađajte sinove i kćeri! Ženite svoje sinove i udajite svoje kćeri da i oni rađaju sinove i kćeri! Množite se da se ne smanjite!  <span class="brojRetka" id="7">7</span>Ištite mir zemlji u koju vas izagnah, molite se za nju Jahvi, jer na njezinu miru počiva i vaš mir!’  <span class="brojRetka" id="10">10</span>Jer ovako govori Jahve: ‘Istom kad se Babilonu ispuni onih sedamdeset godina, ja ću vas pohoditi te vam ispuniti dobro obećanje da ću vas vratiti na ovo mjesto.  <span class="brojRetka" id="11">11</span>Jer ja znam svoje naume koje s vama namjeravam’ – riječ je Jahvina – ‘naume mira, a ne nesreće: da vam dadnem budućnost i nadu.  <span class="brojRetka" id="12">12</span>Tada ćete me zazivati, dolaziti k meni, moliti mi se i ja ću vas uslišati.  <span class="brojRetka" id="13">13</span>Tražit ćete me i naći me jer ćete me tražiti svim srcem svojim.  <span class="brojRetka" id="14">14</span>I pustit ću da me nađete’ – riječ je Jahvina. ‘Izmijenit ću udes vaš i sabrati vas iz svih naroda i sa svih mjesta kamo vas odagnah’ – riječ je Jahvina. ‘I vratit ću vas na mjesto odakle vas u izagnanstvo odvedoh.’</p><p class="pocetakParagrafa"> <span class="brojRetka" id="15">15</span>Istina, vi velite: ‘Jahve nam podiže proroke u Babilonu.’  <span class="brojRetka" id="8">8</span>Ovako govori Jahve nad vojskama, Bog Izraelov: ‘Ne dajte da vas obmanjuju vaši proroci koji su među vama, vaši gataoci! Ne povodite se za snovima koje oni sanjaju!  <span class="brojRetka" id="9">9</span>Jer oni vam laž prorokuju u moje ime, a ja ih nisam poslao’ – riječ je Jahvina.«</p><p class="pocetakParagrafa"> <span class="brojRetka" id="16">16</span>Ovako govori Jahve kralju koji sjedi na prijestolju Davidovu, i svemu narodu koji živi u ovome gradu – braći vašoj što ne moradoše s vama u izgnanstvo.  <span class="brojRetka" id="17">17</span>Ovako govori Jahve nad vojskama: »Evo šaljem na njih mač, glad i kugu; učinit ću da budu kao pokvarene smokve, tako loše da nisu za jelo.  <span class="brojRetka" id="18">18</span>I gonit ću ih mačem, glađu i kugom i učinit ću ih užasom svim kraljevstvima zemaljskim, prokletstvom, strahotom, ruglom i sramotom svim narodima kamo ih otjeram.  <span class="brojRetka" id="19">19</span>Jer ne poslušaše riječi mojih« – riječ je Jahvina – »premda sam im svejednako slao sluge svoje proroke, ali ih oni ne poslušaše« – riječ je Jahvina.  <span class="brojRetka" id="20">20</span>»Ali vi, izgnanici, koje poslah iz Jeruzalema u Babilon, poslušajte svi riječ Jahvinu!«</p><p class="pocetakParagrafa"> <span class="brojRetka" id="21">21</span>Ovako govori Jahve nad vojskama, kralj Izraelov, o Ahabu, sinu Kolajinu, i o Sidkiji, sinu Maasejinu, koji vam laž prorokuje u moje ime: »Evo, predajem ih u ruke Nabukodonozora, kralja babilonskoga, da ih pogubi vama na oči.  <span class="brojRetka" id="22">22</span>I njima će se kao kletvom proklinjati svi izgnanici koji su u Babilonu: ‘Neka Jahve učini s tobom kao sa Sidkijom i Ahabom koje kralj babilonski ispeče na vatri  <span class="brojRetka" id="23">23</span>jer u Izraelu počiniše sramotu čineći preljub sa ženama svojih bližnjih i govoreći u moje ime lažne riječi koje im ja nisam zapovjedio. Ja to znam, i svjedok sam tome’ – riječ je Jahvina!«</p><p class="noviRedak"> <h4>Odgovor jednog prognanika na Jeremijinu poslanicu</h4><p class="pocetakParagrafa"> <span class="brojRetka" id="24-25">24-25</span>A Šemaji ćeš Nehelamcu poručiti: »Ovako govori Jahve nad vojskama, Bog Izraelov: Ti si u svoje ime poslao pisma svemu narodu koji je u Jeruzalemu, i svećeniku Sefaniji, sinu Maasejinu, i svim ostalim svećenicima:</p><p class="pocetakParagrafa"> <span class="brojRetka" id="26">26</span>‘Jahve te postavi svećenikom namjesto svećenika Jojade da paziš u domu Jahvinu na svakog luđaka koji se gradi prorokom i da ga baciš u klade, sa željezom oko vrata.  <span class="brojRetka" id="27">27</span>Zašto, dakle, nisi spriječio Jeremiju iz Anatota, koji se među vama gradi prorokom?  <span class="brojRetka" id="28">28</span>Ta on nam je poslao poruku u Babilon: Dugo će još trajati: Gradite kuće i nastanite se! Sadite vrtove i uživajte urod njihov!’«</p><p class="pocetakParagrafa"> <span class="brojRetka" id="29">29</span>Svećenik Sefanija pročita pismo proroku Jeremiji.  <span class="brojRetka" id="30">30</span>Tada dođe riječ Jahvina Jeremiji:  <span class="brojRetka" id="31">31</span>»Pošalji svim izgnanicima ovu vijest: Ovako govori Jahve o Šemaji Nehelamcu: ‘Jer vam Šemaja prorokuje te vam budi varave nade, premda ga ja nisam poslao,  <span class="brojRetka" id="32">32</span>ovako govori Jahve: Kaznit ću Šemaju Nehelamca, njega i potomstvo njegovo: nitko mu neće preostati usred ovoga naroda da doživi sreću koju spremam narodu svojemu’ – riječ je Jahvina – ‘jer je propovijedao pobunu protiv Jahve.’«</p></p>