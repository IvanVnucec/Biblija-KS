<h3>3. KNJIGA UTJEHE</h3><h4>Sjeverni će Izrael biti obnovljen</h4><p class="pocetakParagrafa"> <span class="brojRetka" id="1">1</span>Riječ koju Jahve upravi Jeremiji:  <span class="brojRetka" id="2">2</span>Ovako govori Jahve, Bog Izraelov: »Upiši u knjigu sve ove riječi koje ti govorim.  <span class="brojRetka" id="3">3</span>Jer evo dolaze dani« – riječ je Jahvina – »i promijenit ću udes naroda svoga Izraela i Judeje« – govori Jahve – »i vratit ću ih u zemlju koju u baštinu dadoh ocima njihovim.«</p><p class="pocetakParagrafa"> <span class="brojRetka" id="4">4</span>Evo riječi što ih Jahve reče o Izraelu i o Judeji:</p><p class="stih1"> <span class="brojRetka" id="5">5</span>Ovako govori Jahve:</p><p class="stih1">»Čujem krik užasa:</p><p class="stih2">strava je to, a ne mir.</p><p class="stih1"> <span class="brojRetka" id="6">6</span>Hajde, propitajte se i pogledajte:</p><p class="stih2">je li ikad muškarac rodio?</p><p class="stih1">A svi se muškarci</p><p class="stih2">za bedra hvataju kao rodilje!</p><p class="stih1">Zašto su sva lica izobličena</p><p class="stih2">i problijedjela?</p><p class="stih1"> <span class="brojRetka" id="7">7</span>Jao, jer velik je dan ovaj,</p><p class="stih2">slična mu ne bī!</p><p class="stih1">Vrijeme je nevolje za Jakova,</p><p class="stih2">al’ će se izbaviti iz nje.«</p><p class="pocetakParagrafa"> <span class="brojRetka" id="8">8</span>»Onoga dana« – riječ je Jahve nad vojskama – »slomit ću jaram na njihovu vratu i lance ću njihove raskinuti. Više neće služiti tuđinu,  <span class="brojRetka" id="9">9</span>već će služiti Jahvi, Bogu svojemu, i Davidu, kralju svome, koga ću im podići.«</p><p class="stih1"> <span class="brojRetka" id="10">10</span>»Ne boj se, Jakove, slugo moj« –</p><p class="stih2">riječ je Jahvina –</p><p class="stih2">»ne plaši se, Izraele!</p><p class="stih1">Jer evo, spasit ću te izdaleka</p><p class="stih2">i potomstvo tvoje iz zemlje izgnanstva.</p><p class="stih1">Jakov će se opet smiriti,</p><p class="stih2">spokojno će živjeti</p><p class="stih1">i nitko ga neće plašiti« –</p><p class="stih2">riječ je Jahvina –</p><p class="stih1"> <span class="brojRetka" id="11">11</span>»jer ja sam s tobom</p><p class="stih2">da te izbavim.</p><p class="stih1">Zatrt ću narode</p><p class="stih2">među koje te prognah,</p><p class="stih2">a tebe neću sasvim uništiti;</p><p class="stih1">al’ ću te kazniti po pravici,</p><p class="stih2">ne smijem te pustit’ nekažnjena.«</p><p class="noviRedak"> </p><p class="stih1"> <span class="brojRetka" id="12">12</span>Uistinu, ovako govori Jahve:</p><p class="stih1">»Neiscjeljiva je rana tvoja,</p><p class="stih2">neprebolan polom tvoj.</p><p class="stih1"> <span class="brojRetka" id="13">13</span>Nema lijeka rani tvojoj</p><p class="stih2">i nikako da zaraste.</p><p class="stih1"> <span class="brojRetka" id="14">14</span>Zaboraviše te svi ljubavnici,</p><p class="stih2">više za te i ne pitaju!</p><p class="stih1">Jer po tebi ja udarih</p><p class="stih2">k’o što udara neprijatelj,</p><p class="stih1">kaznom krutom za bezakonje</p><p class="stih2">i za mnoge grijehe tvoje.</p><p class="stih1"> <span class="brojRetka" id="15">15</span>Zašto kukaš zbog rane svoje?</p><p class="stih2">Zar je neizlječiva tvoja bol?</p><p class="stih1">Zbog mnoštva bezakonja</p><p class="stih2">i grijeha silnih tvojih</p><p class="stih2">to ti učinih.</p><p class="stih1"> <span class="brojRetka" id="16">16</span>Al’ i oni što te žderu bit će prožderani,</p><p class="stih2">u ropstvo će svi dušmani tvoji;</p><p class="stih1">pljačkaši tvoji bit će opljačkani,</p><p class="stih2">i koji te plijeniše bit će oplijenjeni.</p><p class="stih1"> <span class="brojRetka" id="17b">17b</span>Zvahu te ‘Protjeranom’</p><p class="stih2">i ‘Sionkom za koju nitko ne pita’.</p><p class="stih1"> <span class="brojRetka" id="17a">17a</span>Al’ ja ću te iscijeliti,</p><p class="stih2">rane ti zaliječiti« –</p><p class="stih2">riječ je Jahvina.</p><p class="noviRedak"> </p><p class="stih1"> <span class="brojRetka" id="18">18</span>Ovako govori Jahve:</p><p class="stih1">»Evo, izmijenit ću udes šatora Jakovljevih,</p><p class="stih2">smilovat ću se na stanove njegove:</p><p class="stih1">na razvalinama njegovim bit će opet grad sazidan,</p><p class="stih2">i dvori će stajati na starome mjestu.</p><p class="stih1"> <span class="brojRetka" id="19">19</span>Iz njih će se čuti hvalospjev,</p><p class="stih2">i glasovi radosni.</p><p class="stih1">Umnožit ću ih</p><p class="stih2">i više im se neće smanjiti broj,</p><p class="stih1">ugled ću im dati</p><p class="stih2">i više ih neće prezirati.</p><p class="stih1"> <span class="brojRetka" id="20">20</span>Sinovi njihovi bit će mi kao nekoć,</p><p class="stih2">zajednica njina preda mnom će čvrsto stajati,</p><p class="stih2">a kaznit ću sve njihove ugnjetače.</p><p class="stih1"> <span class="brojRetka" id="21">21</span>Glavar njihov iz njih će niknuti,</p><p class="stih2">vladar njihov iz njih će izaći.</p><p class="stih1">Pustit ću ga k sebi da mi se približi –</p><p class="stih2">jer tko da se usudi sâm preda me!« –</p><p class="stih2">riječ je Jahvina.</p><p class="stih1"> <span class="brojRetka" id="22">22</span>»I vi ćete biti moj narod,</p><p class="stih2">a ja vaš Bog.«</p><p class="stih1"> <span class="brojRetka" id="23">23</span>Gle, nevrijeme Jahvino,</p><p class="stih2">jarost provaljuje,</p><p class="stih1">razmahuje se vihor silan,</p><p class="stih2">i svaljuje na glave bezbožničke.</p><p class="stih1"> <span class="brojRetka" id="24">24</span>Jahvin se gnjev neće stišati</p><p class="stih2">dok on ne izvrši i ne ispuni</p><p class="stih2">naume srca svojega.</p><p class="stih1">U dane posljednje</p><p class="stih2">jasno ćete to razumjeti.</p><p class="noviRedak"> </p>