<p class="pocetakParagrafa"> <span class="brojRetka" id="1">1</span>»U ono vrijeme« – riječ je Jahvina – »bit ću Bog svim plemenima Izraelovim i oni će biti narod moj.«</p><p class="stih1"> <span class="brojRetka" id="2">2</span>Ovako govori Jahve:</p><p class="stih1">»Nađe milost u pustinji</p><p class="stih2">narod koji uteče maču:</p><p class="stih1">Izrael ide u svoje prebivalište.</p><p class="stih1"> <span class="brojRetka" id="3">3</span>Iz daljine mu se Jahve ukaza:</p><p class="stih1">Ljubavlju vječnom ljubim te,</p><p class="stih2">zato ti sačuvah milost.</p><p class="stih1"> <span class="brojRetka" id="4">4</span>Opet ću te sazdati, i bit ćeš sazdana,</p><p class="stih2">djevice Izraelova.</p><p class="stih1">Opet ćeš se resit’ bubnjićima,</p><p class="stih2">u veselo kolo hvatati.</p><p class="stih1"> <span class="brojRetka" id="5">5</span>Opet ćeš saditi vinograde</p><p class="stih2">na brdima Samarije:</p><p class="stih1">koji nasade posade,</p><p class="stih2">oni će i trgati.</p><p class="stih1"> <span class="brojRetka" id="6">6</span>Jer dolazi dan te će stražari</p><p class="stih2">vikati na brdu efrajimskom:</p><p class="stih1">‘Na noge! Na Sion se popnimo,</p><p class="stih2">k Jahvi, Bogu svojemu!’«</p><p class="noviRedak"> </p><p class="stih1"> <span class="brojRetka" id="7">7</span>Jer ovako govori Jahve:</p><p class="stih1">»Kličite od radosti Jakovu,</p><p class="stih2">pozdravite burno prvaka naroda!</p><p class="stih1">Neka se ori vaš glas!</p><p class="stih2">Objavite slavopojkom:</p><p class="stih1">Jahve spasi narod svoj,</p><p class="stih2">Ostatak Izraelov!</p><p class="stih1"> <span class="brojRetka" id="8">8</span>Evo, ja ih vodim</p><p class="stih2">iz zemlje sjeverne,</p><p class="stih1">skupljam ih s krajeva zemlje:</p><p class="stih2">s njima su slijepi i hromi,</p><p class="stih1">trudnice i rodilje:</p><p class="stih2">vraća se velika zajednica.</p><p class="stih1"> <span class="brojRetka" id="9">9</span>Evo, u suzama pođoše,</p><p class="stih2">utješene sad ih vraćam!</p><p class="stih1">Vodit ću ih kraj potočnih voda,</p><p class="stih2">putem ravnim kojim neće posrnuti,</p><p class="stih1">jer ja sam otac Izraelu,</p><p class="stih2">Efrajim je moj prvenac.«</p><p class="noviRedak"> </p><p class="stih1"> <span class="brojRetka" id="10">10</span>Čujte, o narodi, riječ Jahvinu,</p><p class="stih2">objavite je širom dalekih otoka:</p><p class="stih1">»Onaj što rasprši Izraela, opet ga sabire</p><p class="stih2">i čuva ga k’o pastir stado svoje!«</p><p class="stih1"> <span class="brojRetka" id="11">11</span>Jer Jahve oslobodi Jakova,</p><p class="stih2">izbavi ga iz ruku jačeg od njega.</p><p class="stih1"> <span class="brojRetka" id="12">12</span>I oni će, radosno kličući, na vis sionski</p><p class="stih2">da se naužiju dobara Jahvinih:</p><p class="stih1">žita, ulja, mladog vina,</p><p class="stih2">jagnjadi i teladi,</p><p class="stih1">duša će im biti kao vrt navodnjen,</p><p class="stih2">nikad više neće ginuti.</p><p class="stih1"> <span class="brojRetka" id="13">13</span>Djevojke će se veselit’ u kolu,</p><p class="stih2">mlado i staro zajedno,</p><p class="stih1">jer ću im tugu u radost pretvoriti,</p><p class="stih2">utješit ću ih</p><p class="stih2">i razveselit’ nakon žalosti.</p><p class="stih1"> <span class="brojRetka" id="14">14</span>Pretilinom ću im okrijepiti svećenstvo</p><p class="stih2">i narod svoj nasititi dobrima« –</p><p class="stih2">riječ je Jahvina.</p><p class="noviRedak"> </p><p class="stih1"> <span class="brojRetka" id="15">15</span>Ovako govori Jahve:</p><p class="stih1">»Čuj! U Rami se kukanje čuje</p><p class="stih2">i gorak plač:</p><p class="stih1">Rahela oplakuje sinove svoje,</p><p class="stih2">i neće da se utješi za djecom,</p><p class="stih2">jer njih više nema.«</p><p class="noviRedak"> </p><p class="stih1"> <span class="brojRetka" id="16">16</span>Ovako govori Jahve:</p><p class="stih1">»Prestani kukati,</p><p class="stih2">otari suze u očima!</p><p class="stih1">Patnje će tvoje biti nagrađene:</p><p class="stih2">oni će se vratiti iz zemlje neprijateljske.</p><p class="stih1"> <span class="brojRetka" id="17">17</span>Ima nade za tvoje potomstvo« –</p><p class="stih2">riječ je Jahvina –</p><p class="stih2">»sinovi tvoji vratit će se u svoj kraj.</p><p class="stih1"> <span class="brojRetka" id="18">18</span>Dobro čujem Efrajimov jecaj:</p><p class="stih2">‘Ti me pokara, i ja se popravih</p><p class="stih2">kao june još neukroćeno.</p><p class="stih1">Obrati me, da se obratim,</p><p class="stih2">jer ti si, Jahve, Bog moj.</p><p class="stih1"> <span class="brojRetka" id="19">19</span>Odvratih se od tebe, ali se pokajah,</p><p class="stih2">uvijek, i sad se u slabine tučem.</p><p class="stih1">Stidim se i crvenim,</p><p class="stih2">jer nosim sramotu mladosti svoje!’«</p><p class="noviRedak"> </p><p class="stih1"> <span class="brojRetka" id="20">20</span>»Zar mi je Efrajim sin toliko drag,</p><p class="stih2">dijete najmilije?</p><p class="stih1">Jer koliko god mu prijetim,</p><p class="stih2">bez prestanka živo na njega mislim</p><p class="stih1">i srce mi dršće za njega</p><p class="stih2">od nježne samilosti« –</p><p class="stih2">riječ je Jahvina.</p><p class="noviRedak"> </p><p class="stih1"> <span class="brojRetka" id="21">21</span>»Postavi putokaze,</p><p class="stih2">podigni stupove!</p><p class="stih1">Sjeti se ceste,</p><p class="stih2">puta kojim si prošla.</p><p class="stih1">I vrati se, djevice Izraelova,</p><p class="stih2">vrati se u gradove svoje!</p><p class="stih1"> <span class="brojRetka" id="22">22</span>Dokle ćeš još oklijevati,</p><p class="stih2">kćeri odmetnice?</p><p class="stih1">Jer Jahve stvori nešto novo na zemlji:</p><p class="stih2">Žena će okružiti Muža.«</p><p class="noviRedak"> <h4>I Judeja će biti obnovljena</h4><p class="pocetakParagrafa"> <span class="brojRetka" id="23">23</span>Ovako govori Jahve nad vojskama, Bog Izraelov: »U zemlji Judinoj, kad promijenim njezinu sudbinu, u njezinim će se gradovima ovako govoriti:</p><p class="stih1">‘Blagoslovio te Jahve,</p><p class="stih2">prebivalište Pravednosti,</p><p class="stih2">Goro sveta!’«</p><p class="pocetakParagrafa"> <span class="brojRetka" id="24">24</span>»I u njoj će se opet nastaniti Judeja sa svim svojim gradovima, ratari i oni što idu za stadima,  <span class="brojRetka" id="25">25</span>jer ja ću okrijepiti dušu iscrpljenu, obilno nahraniti dušu klonulu.  <span class="brojRetka" id="26">26</span>Kao ono:</p><p class="stih1">‘Čim se probudih, pogledah:</p><p class="stih2">sladak li bijaše sanak moj!’«</p><p class="noviRedak"> <h4>Izrael i Juda</h4><p class="pocetakParagrafa"> <span class="brojRetka" id="27">27</span>»Evo dolaze dani« – riječ je Jahvina – »kad ću u domu Izraelovu i u domu Judinu posijati sjeme čovječje i sjeme životinjsko.  <span class="brojRetka" id="28">28</span>I kao što sam nekoć bdio da ih iščupam, razvalim, istrijebim, zatrem i nesreću na njih svalim, tako ću sada brižno bdjeti da ih podignem i posadim.«</p><h4>Osobna odgovornost</h4><p class="stih2"> <span class="brojRetka" id="29">29</span>»U one dane neće se više govoriti:</p><p class="stih1">‘Oci jedoše kiselo grožđe,</p><p class="stih2">a sinovima zubi trnu.’</p><p class="pocetakParagrafa"> <span class="brojRetka" id="30">30</span>Nego će svatko umrijeti zbog vlastite krivice. I onomu koji bude jeo kiselo grožđe zubi će trnuti.«</p><p class="noviRedak"> <h4>Novi savez</h4><p class="pocetakParagrafa"> <span class="brojRetka" id="31">31</span>»Evo dolaze dani« – riječ je Jahvina – »kad ću s domom Izraelovim i s domom Judinim sklopiti novi savez.  <span class="brojRetka" id="32">32</span>Ne savez kakav sam sklopio s ocima njihovim u dan kad ih uzeh za ruku da ih izvedem iz zemlje egipatske, savez što ga oni razvrgoše premda sam ja gospodar njihov« – riječ je Jahvina.  <span class="brojRetka" id="33">33</span>»Nego, ovo je savez što ću ga sklopiti s domom Izraelovim poslije onih dana« – riječ je Jahvina: »Zakon ću svoj staviti u dušu njihovu i upisati ga u njihovo srce. I bit ću Bog njihov, a oni narod moj.  <span class="brojRetka" id="34">34</span>I neće više učiti drug druga ni brat brata govoreći: ‘Spoznajte Jahvu!’, nego će me svi poznavati, i malo i veliko« – riječ je Jahvina – »jer ću oprostiti bezakonje njihovo i grijeha se njihovih neću više spominjati.«</p><h4>Trajnost Izraelova</h4><p class="stih1"> <span class="brojRetka" id="35">35</span>Ovako govori Jahve,</p><p class="stih1">koji daje da sunce sja danju,</p><p class="stih2">a mjesec i zvijezde da svijetle noću,</p><p class="stih1">koji burka more da mu valovi buče </p><p class="stih2">– ime mu je Jahve nad vojskama:</p><p class="stih1"> <span class="brojRetka" id="36">36</span>»Ako se ikad ti zakoni poremete preda mnom«</p><p class="stih2">– riječ je Jahvina –</p><p class="stih1">»onda će i potomstvo Izraelovo prestati</p><p class="stih2">da bude narod pred licem mojim zauvijek!</p><p class="stih1"> <span class="brojRetka" id="37">37</span>Ako se mogu izmjeriti nebesa gore,</p><p class="stih2">i dolje istražiti temelji zemlje,</p><p class="stih1">onda ću i ja odbaciti potomstvo Izraelovo</p><p class="stih1">zbog svega što počiniše« –</p><p class="stih2">riječ je Jahvina.</p><p class="noviRedak"> <h4>Obnova i veličina Jeruzalema</h4><p class="pocetakParagrafa"> <span class="brojRetka" id="38">38</span>»Evo dolaze dani« – riječ je Jahvina – »kada će grad Jahvin biti opet sazidan, od kule Hananelove do Vrata ugaonih.  <span class="brojRetka" id="39">39</span>I još će se dalje protegnuti mjerničko uže, pravo do brežuljka Gareba, a onda okrenuti prema Goi.  <span class="brojRetka" id="40">40</span>I sva dolina trupla i pepela, i sva polja do potoka Kidrona, do ugla Konjskih vrata na istoku, bit će svetinja Jahvina. I neće više biti razaranja ni prokletstva.«</p></p></p></p></p>