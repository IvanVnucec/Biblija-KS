<h3>2. ILIJA NA HOREBU</h3><h4>Na putu prema Horebu</h4><p class="pocetakParagrafa"> <span class="brojRetka" id="1">1</span>Ahab ispriča Izebeli sve što je Ilija učinio i kako je mačem poubijao sve proroke.  <span class="brojRetka" id="2">2</span>Tada Izebela posla Iliji glasnika s porukom: »Neka mi bogovi učine sva zla i neka nadodaju ako sutra u ovo doba ne učinim s tvojim životom kao što si ti učinio sa životom svakoga od njih!«</p><p class="pocetakParagrafa"> <span class="brojRetka" id="3">3</span>On se uplaši, ustade i ode da bi spasio život. Došao je u Beer Šebu, koja je u Judeji, i otpustio ondje svoga momka.  <span class="brojRetka" id="4">4</span>A sâm ode dan hoda u pustinju; sjede ondje pod smreku, zaželje umrijeti i reče: »Već mi je svega dosta, Jahve! Uzmi dušu moju, jer nisam bolji od otaca svojih.«  <span class="brojRetka" id="5">5</span>Zatim leže i zaspa. Ali gle, anđeo ga taknu i reče mu: »Ustani i jedi.«</p><p class="pocetakParagrafa"> <span class="brojRetka" id="6">6</span>On pogleda, kad gle – kraj njegova uzglavlja na kamenu pečen kruh i vrč vode. Jeo je i pio, pa opet legao.  <span class="brojRetka" id="7">7</span>Ali se anđeo Jahvin javi i drugi put, dotače ga i reče: »Ustani i jedi, jer je pred tobom dalek put!«  <span class="brojRetka" id="8">8</span>Ustao je, jeo i pio. Okrijepljen tom hranom, išao je četrdeset dana i četrdeset noći sve do Božje gore Horeba.</p><p class="noviRedak"> <h4>Susret s Bogom</h4><p class="pocetakParagrafa"> <span class="brojRetka" id="9">9</span>Ondje je ušao u neku špilju i prenoćio u njoj. I gle, eto k njemu riječi Jahvine: »Što ćeš ti ovdje, Ilija?«  <span class="brojRetka" id="10">10</span>On odgovori: »Revnovao sam gorljivo za Jahvu, Boga nad vojskama, jer su sinovi Izraelovi napustili tvoj Savez, srušili tvoje žrtvenike i pobili mačem tvoje proroke. Ostao sam sâm, a oni traže da i meni uzmu život.«  <span class="brojRetka" id="11">11</span>Glas mu reče: »Iziđi i stani u gori pred Jahvom. Evo Jahve upravo prolazi.« Pred Jahvom je bio silan vihor, tako snažan da je drobio brda i lomio hridi, ali Jahve nije bio u olujnom vihoru; poslije olujnog vihora bio je potres, ali Jahve nije bio u potresu;  <span class="brojRetka" id="12">12</span>a poslije potresa bio je oganj, ali Jahve nije bio u ognju; poslije ognja šapat laganog i blagog lahora.  <span class="brojRetka" id="13">13</span>Kad je to čuo Ilija, zakri lice plaštem, iziđe i stade na ulazu u pećinu. Tada mu progovori glas i reče: »Što ćeš ovdje, Ilija?«  <span class="brojRetka" id="14">14</span>On odgovori: »Revnovao sam veoma gorljivo za Jahvu nad vojskama, jer su sinovi Izraelovi napustili tvoj Savez, srušili tvoje žrtvenike i mačem poubijali tvoje proroke. Ostadoh sâm, a oni traže da i meni oduzmu život.«</p><p class="pocetakParagrafa"> <span class="brojRetka" id="15">15</span>Jahve mu reče: »Idi, vrati se istim putem u damaščansku pustinju. Kad dođeš, pomaži ondje Hazaela za kralja aramskog.  <span class="brojRetka" id="16">16</span>Pomaži Jehuu, sina Nimsijeva, za kralja izraelskoga i pomaži Elizeja, sina Šafatova, iz Abel Mehole, za proroka namjesto sebe.  <span class="brojRetka" id="17">17</span>Koji utekne od mača Hazaelova, njega će pogubiti Jehu; a tko utekne od Jehuova mača, njega će pogubiti Elizej.  <span class="brojRetka" id="18">18</span>Ali ću ostaviti u Izraelu sedam tisuća, sve koljena koja se nisu savila pred Baalom i sva usta koja ga nisu cjelivala.«</p><p class="noviRedak"> <h4>Poziv Elizeju</h4><p class="pocetakParagrafa"> <span class="brojRetka" id="19">19</span>Ode on i na povratku naiđe na Elizeja, sina Šafatova, gdje ore: pred njim dvanaest jarmova, sâm bijaše kod dvanaestoga. Ilija prođe kraj njega i baci na nj svoj plašt.  <span class="brojRetka" id="20">20</span>On ostavi volove, potrča za Ilijom i reče: »Dopusti mi da zagrlim svoga oca i majku, pa ću poći za tobom.« Ilija mu odgovori: »Idi, vrati se, jer što sam ti učinio?«  <span class="brojRetka" id="21">21</span>On ga ostavi, uze jaram volova i žrtvova ih. Volujskim jarmom skuha meso i dade ga ljudima da jedu. Zatim ustade i pođe za Ilijom da ga poslužuje.</p></p></p>