<h4>Prijenos Kovčega saveza</h4><p class="pocetakParagrafa"> <span class="brojRetka" id="1">1</span>Tada Salomon sazva u Jeruzalem sve starješine Izraelove, sve knezove plemenske i glavare obitelji da se prenese Kovčeg saveza Jahvina iz grada, Davidova grada, to jest sa Siona.  <span class="brojRetka" id="2">2</span>Svi se ljudi Izraelovi sabraše pred kraljem Salomonom na blagdan u mjesecu etanimu (to je sedmi mjesec).  <span class="brojRetka" id="3">3</span>I kad su došle Izraelove starješine, svećenici ponesoše Kovčeg  <span class="brojRetka" id="4">4</span>i Šator sastanka sa svim posvećenim priborom što bješe u Šatoru. Prenosili su ih svećenici i leviti.  <span class="brojRetka" id="5">5</span>Kralj Salomon i sva zajednica Izraelova koja se sabrala oko njega žrtvovali su pred Kovčegom toliko ovaca i goveda da se ne mogahu prebrojiti ni procijeniti.  <span class="brojRetka" id="6">6</span>Svećenici donesoše Kovčeg saveza Jahvina na njegovo mjesto, u Debir Doma, to jest u Svetinju nad svetinjama, pod krila kerubinâ.  <span class="brojRetka" id="7">7</span>Kerubini su, naime, imali raširena krila nad mjestom gdje stajaše Kovčeg i zaklanjahu odozgo Kovčeg i njegove motke.  <span class="brojRetka" id="8a">8a</span>Motke su bile tako dugačke da su im se krajevi vidjeli iz Svetišta nasuprot Debiru, ali se nisu vidjele izvana.  <span class="brojRetka" id="9">9</span>U Kovčegu nije bilo ništa, osim dviju kamenih ploča koje metnu Mojsije na Horebu, gdje Jahve sklopi savez s Izraelcima pošto iziđoše iz Egipta.  <span class="brojRetka" id="8b">8b</span>Ondje su ostale do danas.</p><p class="noviRedak"> <h4>Bog ulazi u svoj dom</h4><p class="pocetakParagrafa"> <span class="brojRetka" id="10">10</span>A kad su svećenici izašli iz svetišta, oblak ispuni dom Jahvin,  <span class="brojRetka" id="11">11</span>i svećenici ne mogoše od oblaka nastaviti službe: slava Jahvina ispuni dom Božji!  <span class="brojRetka" id="12">12</span>Tada reče Salomon:</p><p class="stih2">»Jahve odluči</p><p class="stih2">prebivati u tmastu oblaku,</p><p class="stih1"> <span class="brojRetka" id="13">13</span>a ja ti sagradih uzvišen dom</p><p class="stih2">da u njemu prebivaš zauvijek.«</p><p class="noviRedak"> <h4>Salomonov govor puku</h4><p class="pocetakParagrafa"> <span class="brojRetka" id="14">14</span>I, okrenuvši se, kralj blagoslovi sav izraelski zbor, a sav je izraelski zbor stajao.  <span class="brojRetka" id="15">15</span>Reče on:</p><p class="pocetakParagrafa">»Neka je blagoslovljen Jahve, Bog Izraelov, koji je svojom rukom ispunio obećanje što ga na svoja usta dade ocu mome Davidu, rekavši:  <span class="brojRetka" id="16">16</span>‘Od dana kad izvedoh svoj narod iz zemlje egipatske, nisam izabrao grada ni iz kojega Izraelova plemena da se u njemu sagradi dom gdje bi prebivalo moje ime, nego sam izabrao Davida da on zapovijeda mojim narodom Izraelom.’  <span class="brojRetka" id="17">17</span>Otac mi David naumi podići dom imenu Jahve, Boga Izraelova,  <span class="brojRetka" id="18">18</span>ali mu Jahve reče: ‘Naumio si podići dom mojem imenu, i dobro učini,  <span class="brojRetka" id="19">19</span>ali nećeš ti podići toga doma, nego sin tvoj koji izađe iz tvoga krila, on će podići dom mojem imenu.’  <span class="brojRetka" id="20">20</span>Jahve ispuni obećanje svoje: naslijedio sam svoga oca Davida i sjeo na prijestolje Izraelovo, kako obeća Jahve, i podigao dom imenu Jahve, Boga Izraelova,  <span class="brojRetka" id="21">21</span>i odredio sam da ondje bude mjesto Kovčegu u kojem je Savez što ga Jahve sklopi s našim ocima kad ih je izveo iz zemlje egipatske.«</p><p class="noviRedak"> <h4>Salomonova molitva</h4><p class="pocetakParagrafa"> <span class="brojRetka" id="22">22</span>Tada Salomon stupi, u nazočnosti svega zbora Izraelova, pred žrtvenik Jahvin, raširi ruke prema nebu  <span class="brojRetka" id="23">23</span>i reče:</p><p class="pocetakParagrafa">»Jahve, Bože Izraelov! Nijedan ti bog nije sličan ni na nebesima ni dolje na zemlji, tebi koji držiš savez i ljubav svojim slugama što kroče pred tobom sa svim svojim srcem.  <span class="brojRetka" id="24">24</span>Sluzi svome Davidu, mome ocu, ti si ispunio što si mu obećao. Što si obećao na svoja usta, ispunio si svojom rukom upravo danas.  <span class="brojRetka" id="25">25</span>Sada, Jahve, Bože Izraelov, ispuni svome sluzi, ocu mome Davidu, što si obećao kad si rekao: ‘Neće ti preda mnom nestati nasljednika koji bi sjedio na izraelskom prijestolju, samo ako tvoji sinovi budu čuvali svoje putove hodeći po mojem zakonu kako si ti hodio preda mnom.’  <span class="brojRetka" id="26">26</span>Sada, dakle, Jahve, Bože Izraelov, neka se ispuni tvoje obećanje koje si dao svome sluzi Davidu, mome ocu!  <span class="brojRetka" id="27">27</span>Ali zar će Bog doista boraviti s ljudima na zemlji? Ta nebesa ni nebesa nad nebesima ne mogu ga obuhvatiti, a kamoli ovaj dom što sam ga sagradio!  <span class="brojRetka" id="28">28</span>Pomno počuj molitvu i vapaj svoga sluge, Jahve, Bože moj, te usliši vapaj i molitvu što je tvoj sluga tebi upućuje!  <span class="brojRetka" id="29">29</span>Neka tvoje oči obdan i obnoć budu otvorene nad ovim domom, nad ovim mjestom za koje reče: ‘Tu će biti moje ime.’ Usliši molitvu koju će sluga tvoj izmoliti na ovome mjestu.«</p><p class="noviRedak"> <h4>Molitva za narod</h4><p class="pocetakParagrafa"> <span class="brojRetka" id="30">30</span>»I usliši molitvu sluge svoga i naroda svojega izraelskog koju bude upravljao prema ovome mjestu. Usliši s mjesta gdje prebivaš, s nebesa; usliši i oprosti.  <span class="brojRetka" id="31">31</span>Ako tko zgriješi protiv bližnjega i naredi mu se da se zakune, a zakletva dođe pred tvoj žrtvenik u ovom domu,  <span class="brojRetka" id="32">32</span>tada je ti čuj u nebu i postupaj i sudi svojim slugama, osudi krivca okrećući njegova djela na njegovu glavu, a nevina oslobodi postupajući s njime po nevinosti njegovoj.  <span class="brojRetka" id="33">33</span>Ako narod tvoj bude potučen od neprijatelja jer se ogriješio o tebe, ali se ipak k tebi obrati i proslavi ime tvoje i u ovom se domu pomoli,  <span class="brojRetka" id="34">34</span>onda ti čuj to s neba, oprosti grijehe svome narodu izraelskom i dovedi ga natrag u zemlju koju si dao njihovim očevima.</p><p class="pocetakParagrafa"> <span class="brojRetka" id="35">35</span>Kad se zatvori nebo i ne padne kiša jer su se ogriješili o tebe, pa ti se pomole na ovome mjestu i proslave ime tvoje i obrate se od svojega grijeha kad ih ti poniziš,  <span class="brojRetka" id="36">36</span>tada ti čuj na nebu i oprosti grijeh svojim slugama i svojem izraelskom narodu, pokazujući im valjan put kojim će ići, i pusti kišu na zemlju koju si svojem narodu dao u baštinu.</p><p class="pocetakParagrafa"> <span class="brojRetka" id="37">37</span>Kad u zemlji zavlada glad, kuga, snijet i rđa i kad navale skakavci, gusjenice, kad neprijatelj ovoga naroda pritisne koja od njegovih vrata, ili kad bude kakva druga nevolja ili boleština,  <span class="brojRetka" id="38">38</span>ako koji čovjek, ili sav tvoj narod, Izrael, osjeti tjeskobu svoga srca pa upravi molitvu ili prošnju te raširi ruke prema ovom hramu,  <span class="brojRetka" id="39">39</span>ti čuj s neba, s mjesta gdje prebivaš, i oprosti i postupi; vrati svakome čovjeku prema putu njegovu, jer ti poznaješ srce njegovo – ti jedini poznaješ srce sviju –  <span class="brojRetka" id="40">40</span>da te se uvijek boje sve dane dokle žive na zemlji što je ti dade našim očevima.«</p><p class="noviRedak"> <h4>Dopune</h4><p class="pocetakParagrafa"> <span class="brojRetka" id="41">41</span>»Pa i tuđinca, koji nije od tvojega naroda izraelskog, nego je stigao iz daleke zemlje radi imena tvoga  <span class="brojRetka" id="42">42</span>jer je čuo za veliko ime tvoje, za tvoju snažnu ruku i za tvoju mišicu podignutu – ako dođe i pomoli se u ovom hramu,  <span class="brojRetka" id="43">43</span>usliši ga s neba gdje prebivaš, usliši sve vapaje njegove da bi upoznali svi zemaljski narodi ime tvoje i bojali se tebe kao narod tvoj Izrael i da znaju da je tvoje ime zazvano nad ovaj dom koji sam sagradio.</p><p class="pocetakParagrafa"> <span class="brojRetka" id="44">44</span>Ako narod tvoj krene na neprijatelja putem kojim ga ti uputiš i pomoli se Jahvi, okrenut k ovom gradu što si ga izabrao i prema domu koji sam podigao tvojem imenu,  <span class="brojRetka" id="45">45</span>usliši mu s neba molitvu i prošnju i učini mu pravdu.</p><p class="pocetakParagrafa"> <span class="brojRetka" id="46">46</span>Kad ti sagriješe, jer nema čovjeka koji ne griješi, a ti ih, rasrdiv se na njih, predaš neprijateljima da ih zarobe i odvedu kao roblje u daleku ili blizu zemlju,  <span class="brojRetka" id="47">47</span>pa ako se pokaju srcem u zemlji u koju budu dovedeni te se obrate i počnu te moliti za milost u zemlji svojih osvajača govoreći: ‘Zgriješili smo, bili smo zli i naopaki’,  <span class="brojRetka" id="48">48</span>i tako se obrate k tebi svim srcem i svom dušom u zemlji svoga ropstva u koju budu dovedeni kao roblje, i pomole se okrenuti k zemlji što je ti dade njihovim očevima, i prema gradu koji si izabrao, i prema domu što sam ga podigao tvom imenu,  <span class="brojRetka" id="49">49</span>usliši s neba, gdje prebivaš, njihovu molbu i njihove prošnje,  <span class="brojRetka" id="50">50</span>učini im pravdu i oprosti svome narodu što je zgriješio protiv tebe, oprosti sve uvrede koje ti je nanio, učini da mu se smiluju osvajači i da budu milostivi prema njemu,  <span class="brojRetka" id="51">51</span>jer su oni tvoj narod i baština tvoja, njih si izveo iz Egipta, iz užarenog kotla.«</p><p class="noviRedak"> <h4>Svršetak molitve i blagoslov puka</h4><p class="pocetakParagrafa"> <span class="brojRetka" id="52">52</span>»Neka oči tvoje budu otvorene na prošnju tvoga sluge i na prošnju naroda tvoga Izraela da čuješ sve njihove molbe što će ih tebi uputiti.  <span class="brojRetka" id="53">53</span>Jer ti si ih odvojio od svih naroda na zemlji sebi za baštinu, kako si objavio po svome sluzi Mojsiju, kada si izveo oce naše iz Egipta, o Gospode, Jahve!«</p><p class="pocetakParagrafa"> <span class="brojRetka" id="54">54</span>Pošto je Salomon dovršio svu ovu molitvu i prošnju pred Jahvom, diže se s mjesta gdje je klečao, raširenih ruku prema nebu, pred žrtvenikom Jahvinim,  <span class="brojRetka" id="55">55</span>pa istupi te blagoslovi sav zbor Izraelov govoreći jakim glasom:</p><p class="pocetakParagrafa"> <span class="brojRetka" id="56">56</span>»Blagoslovljen Jahve, koji je narodu svome Izraelu dao mir u svemu kako je obećao; nije propalo nijedno od njegovih lijepih obećanja koja je dao sluzi svome Mojsiju.  <span class="brojRetka" id="57">57</span>Neka Jahve, Bog naš, bude s nama kao što je bio s ocima našim i neka nas ne napusti i ne odbaci.  <span class="brojRetka" id="58">58</span>Neka prikloni naša srca k sebi da bismo hodili svim njegovim putovima i držali njegove zapovijedi, zakone i uredbe koje je dao ocima našim.  <span class="brojRetka" id="59">59</span>Bile ove moje riječi, koje sam smjerno iznio pred Jahvu, danju i noću nazočne pred Jahvom, Bogom našim, eda bi dan za danom činio pravdu sluzi svomu i pravicu narodu svome Izraelu,  <span class="brojRetka" id="60">60</span>ne bi li tako svi narodi zemlje spoznali da je Jahve jedini Bog i da nema drugoga.  <span class="brojRetka" id="61">61</span>A vaše srce neka bude potpuno odano Jahvi, Bogu našemu, držeći se njegovih zakona i obdržavajući njegove zapovijedi kao danas!«</p><p class="noviRedak"> <h4>Posveta Hrama i prve pobožnosti</h4><p class="pocetakParagrafa"> <span class="brojRetka" id="62">62</span>Kralj i sav Izrael s njim prinesu žrtvu Jahvi.  <span class="brojRetka" id="63">63</span>Kao žrtvu pričesnicu, koju je prikazao Jahvi, Salomon prinese dvadeset i dvije tisuće volova i stotinu i dvadeset tisuća ovaca; time kralj i svi Izraelci posvete dom Jahvin.  <span class="brojRetka" id="64">64</span>Toga dana posveti kralj središte predvorja, koje je ispred doma Jahvina, jer ondje je prinio paljenice, prinosnice i pretiline pričesnica, jer je mjedeni žrtvenik pred Jahvom bio premalen da primi paljenice, prinosnice, pretiline pričesnica.  <span class="brojRetka" id="65">65</span>Tu je svečanost u ono vrijeme Salomon slavio sedam dana, sa svim Izraelcima, zborom velikim od ulaza u Hamat do Potoka Egipatskog, pred Jahvom, Bogom našim.</p><p class="pocetakParagrafa"> <span class="brojRetka" id="66">66</span>Zatim je osmoga dana otpustio ljude; oni su blagoslivljali kralja i odlazili svojim kućama, veseli i zadovoljna srca zbog svega dobra što ga je Jahve učinio svome sluzi Davidu i narodu svome Izraelu.</p></p></p></p></p></p></p></p>