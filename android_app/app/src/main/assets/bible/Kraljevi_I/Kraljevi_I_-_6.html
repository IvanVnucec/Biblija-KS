<h4>Gradnja Hrama</h4><p class="pocetakParagrafa"> <span class="brojRetka" id="1">1</span>Četiri stotine i osamdesete godine poslije izlaska Izraelaca iz zemlje egipatske, četvrte godine kraljevanja svoga nad Izraelom, mjeseca ziva – to je drugi mjesec – počeo je Salomon graditi dom Jahvin.  <span class="brojRetka" id="2">2</span>Hram što ga je kralj Salomon gradio Jahvi bio je dug šezdeset lakata, širok dvadeset, a visok dvadeset i pet lakata.  <span class="brojRetka" id="3">3</span>Trijem pred Hekalom Hrama bio je dvadeset lakata dug, prema širini Hrama, a deset lakata širok, prema dužini Hrama.  <span class="brojRetka" id="4">4</span>Na Hramu je napravio prozore zatvorene rešetkama.  <span class="brojRetka" id="5">5</span>Uza zid Hrama oko Hekala i Debira sagradio je prigradnju na katove, sve unaokolo.  <span class="brojRetka" id="6">6</span>Donji kat bio je pet lakata širok, srednji šest, a treći sedam lakata, jer je zasjeke rasporedio s vanjske strane naokolo Hrama da ih ne bi morao ugrađivati u hramske zidove.  <span class="brojRetka" id="7">7</span>Hram je građen od kamena koji je već u kamenolomu bio oklesan, tako da se za gradnje nije čuo ni čekić ni dlijeto ni ikakvo željezno oruđe.  <span class="brojRetka" id="8">8</span>Ulaz u donji kat bio je s desne strane Hrama, a zavojnim se stubama uspinjalo na srednji kat i sa srednjega na treći.</p><p class="pocetakParagrafa"> <span class="brojRetka" id="9">9</span>Sagradio je tako Hram i dovršio ga; i pokrio ga cedrovim gredama i daskama.  <span class="brojRetka" id="10">10</span>I sagradi još prigradnju oko cijeloga Hrama; bila je pet lakata visoka, a vezana s Hramom cedrovim gredama.  <span class="brojRetka" id="11">11</span>I riječ Jahvina stiže Salomonu:  <span class="brojRetka" id="12">12</span>»To je dom što ga gradiš ... Ako budeš hodio prema naredbama mojim, ako budeš vršio naredbe moje i držao se mojih zapovijedi, tada ću ispuniti tebi obećanje što sam ga dao tvome ocu Davidu:  <span class="brojRetka" id="13">13</span>prebivat ću među sinovima Izraelovim i neću ostaviti naroda svoga Izraela.«</p><p class="pocetakParagrafa"> <span class="brojRetka" id="14">14</span>I tako Salomon sazida Hram i dovrši ga.</p><p class="noviRedak"> <h4>Uređenje unutrašnjosti Hrama.Svetište i Svetinja nad svetinjama</h4><p class="pocetakParagrafa"> <span class="brojRetka" id="15">15</span>I obloži iznutra zidove Hrama cedrovim daskama – od poda do stropa obloži ih drvetom iznutra – a daskama čempresovim obloži pod Hrama.  <span class="brojRetka" id="16">16</span>I načini pregradu od dvadeset lakata, od cedrovih dasaka, s poda pod strop, i odijeli taj dio Hrama za Debir, za Svetinju nad svetinjama.  <span class="brojRetka" id="17">17</span>A Hekal – Svetište, dio Hrama ispred Debira – imaše četrdeset lakata.  <span class="brojRetka" id="18">18</span>A po cedrovini unutar Hrama bijahu urezani ukrasi – pleteri od pupoljaka i cvijeća; sve je bilo od cedrovine i nigdje se nije vidio kamen.  <span class="brojRetka" id="19">19</span>Debir je uredio unutra u Hramu da onamo smjesti Kovčeg saveza Jahvina.  <span class="brojRetka" id="20">20</span>Debir bijaše dvadeset lakata dug, dvadeset lakata širok i dvadeset lakata visok, a obložio ga je čistim zlatom. Napravio je i žrtvenik od cedrovine,  <span class="brojRetka" id="21">21</span>pred Debirom, i obložio ga čistim zlatom.  <span class="brojRetka" id="22">22</span>I sav je hram obložio zlatom, sav hram i sav oltar koji je pred Debirom obložio je zlatom.</p><p class="noviRedak"> <h4>Kerubini</h4><p class="pocetakParagrafa"> <span class="brojRetka" id="23">23</span>U Debiru načini dva kerubina od maslinova drveta. Bili su visoki deset lakata.  <span class="brojRetka" id="24">24</span>Jedno je krilo u kerubina bilo pet lakata i drugo je krilo u kerubina bilo pet lakata; deset je lakata bilo od jednoga kraja krila do drugoga.  <span class="brojRetka" id="25">25</span>I drugi je kerubin bio od deset lakata: jednaka mjera i jednak oblik obaju kerubina.  <span class="brojRetka" id="26">26</span>Visina jednog kerubina bila je deset lakata, tako i drugoga.  <span class="brojRetka" id="27">27</span>Smjestio je kerubine usred nutarnje prostorije; širili su svoja krila, tako da je krilo jednoga ticalo jedan zid, a krilo drugoga ticalo drugi zid; u sredini prostorije krila im se doticahu.  <span class="brojRetka" id="28">28</span>I kerubine je obložio zlatom.  <span class="brojRetka" id="29">29</span>Po svim zidovima Hrama unaokolo, iznutra i izvana, urezao je likove kerubina, palmâ i rastvorenih cvjetova,  <span class="brojRetka" id="30">30</span>zlatom je pokrio i pod Hramu iznutra i izvana.</p><p class="noviRedak"> <h4>Vrata i predvorje</h4><p class="pocetakParagrafa"> <span class="brojRetka" id="31">31</span>A za ulaz u Debir načini dvokrilna vrata od maslinova drveta; dovraci s pragom bijahu na pet uglova.  <span class="brojRetka" id="32">32</span>Oba krila na vratima od maslinova drveta ukrasi likovima kerubina, palmâ i rastvorenih cvjetova, i sve ih obloži zlatom; listićima zlata oblijepi kerubine i palme.  <span class="brojRetka" id="33">33</span>Tako i za ulaz u Hekal načini vrata od maslinova drveta, s četverokutnim dovracima.  <span class="brojRetka" id="34">34</span>Oba krila na vratima bijahu od čempresova drveta i oba se otvarahu na jednu i na drugu stranu.  <span class="brojRetka" id="35">35</span>Urezao je na njima kerubine, palme i rastvorene cvjetove i obložio zlatom sve što bijaše urezano.  <span class="brojRetka" id="36">36</span>Potom je sagradio unutrašnje predvorje od tri reda klesanog kamena i jednoga reda tesanih greda cedrovih.  <span class="brojRetka" id="37">37</span>Temelji su hramu Jahvinu bili položeni četvrte godine, mjeseca ziva;  <span class="brojRetka" id="38">38</span>a jedanaeste godine, mjeseca bula – to je osmi mjesec – Hram je dovršen sa svim dijelovima i sa svim što mu pripada. Salomon ga sagradi za sedam godina.</p></p></p></p>