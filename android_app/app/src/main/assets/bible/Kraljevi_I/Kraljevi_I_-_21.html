<h3>4. NABOTOV VINOGRAD</h3><h4>Nabot neće da ustupi vinograd</h4><p class="pocetakParagrafa"> <span class="brojRetka" id="1">1</span>Nakon tih događaja dogodilo se ovo: Nabot Jizreelac imao vinograd kraj palače Ahaba, kralja samarijskog,  <span class="brojRetka" id="2">2</span>i Ahab ovako reče Nabotu: »Ustupi mi svoj vinograd da mi bude za povrtnjak jer je blizu moje kuće. Ja ću ti dati za nj bolji vinograd, ili, ako to želiš, dat ću ti novca koliko vrijedi.«  <span class="brojRetka" id="3">3</span>Ali Nabot reče Ahabu: »Jahve me sačuvao od toga da ti ustupim baštinu svojih otaca!«</p><p class="noviRedak"> <h4>Ahab i Izebela</h4><p class="pocetakParagrafa"> <span class="brojRetka" id="4">4</span>Ahab se vrati kući mrk i ljutit zbog riječi koju mu je Nabot Jizreelac rekao: »Ne dam ti baštine svojih otaca.« Legao je na postelju i okrenuo lice i nije htio okusiti hrane.  <span class="brojRetka" id="5">5</span>Dođe mu njegova žena Izebela i reče: »Zašto si zlovoljan i ne mariš za hranu?«  <span class="brojRetka" id="6">6</span>On joj odgovori: »Govorio sam Nabotu Jizreelcu i rekao mu: ‘Ustupi mi svoj vinograd za novac, ili, ako ti je draže, dat ću ti drugi vinograd za taj.’ Ali mi je on rekao: ‘Ne dam ti svoga vinograda.’«  <span class="brojRetka" id="7">7</span>Tada mu žena Izebela reče: »Jesi li ti onaj koji kraljuje nad Izraelom! Ustani i jedi i budi dobre volje. Ja ću ti pribaviti vinograd Nabota Jizreelca.«</p><p class="noviRedak"> <h4>Umorstvo Nabota</h4><p class="pocetakParagrafa"> <span class="brojRetka" id="8">8</span>I napisa ona pisma u ime Ahabovo i zapečati ih kraljevskim pečatom. Pisma je poslala starješinama i glavarima, Nabotovim sugrađanima.  <span class="brojRetka" id="9">9</span>U tim je pismima napisala: »Proglasite post i postavite Nabota na čelo naroda.  <span class="brojRetka" id="10">10</span>Postavite prema njemu dva nitkova koji će ga optužiti: ‘Proklinjao si Boga i kralja!’ Tada ga izvedite i kamenujte ga da pogine.«</p><p class="pocetakParagrafa"> <span class="brojRetka" id="11">11</span>I učiniše ljudi Nabotova grada, starješine i glavari, kako im je Izebela zapovjedila i kako je pisalo u pismima koja im je uputila.  <span class="brojRetka" id="12">12</span>Proglasiše post i Nabota postaviše na čelo naroda.  <span class="brojRetka" id="13">13</span>Tada dođoše dva nitkova, sjedoše mu nasuprot i optužiše Nabota pred narodom: »Nabot je proklinjao Boga i kralja.« I tako izvedoše Nabota izvan grada, zasuše ga kamenjem i on pogibe.  <span class="brojRetka" id="14">14</span>Zatim poručiše Izebeli: »Nabot je kamenovan i umro je.«  <span class="brojRetka" id="15">15</span>Pošto je Izebela čula da je Nabot kamenovan i da je umro, reče Ahabu: »Ustani i zaposjedni vinograd što ti ga Nabot Jizreelac ne htjede ustupiti za novac. Nabot više nije živ, on je mrtav.«  <span class="brojRetka" id="16">16</span>Kada je Ahab doznao da je Nabot mrtav, ustade i siđe u vinograd Nabota Jizreelca da ga zaposjedne.</p><p class="noviRedak"> <h4>Ilija prijeti Božjom kaznom</h4><p class="pocetakParagrafa"> <span class="brojRetka" id="17">17</span>Tada bi upućena riječ Jahvina Iliji Tišbijcu:  <span class="brojRetka" id="18">18</span>»Ustani i siđi u Samariju, ususret Ahabu, kralju izraelskom. Eno ga u vinogradu Nabotovu u koji je sišao da ga zaposjedne.  <span class="brojRetka" id="19">19</span>Reci mu: ‘Ovako veli Jahve: Umorio si, oteo si! Zato ovako veli Jahve: Na mjestu gdje su psi lizali Nabotovu krv, lizat će psi i tvoju.’«  <span class="brojRetka" id="20">20</span>Ahab reče Iliji: »Nađe li me, neprijatelju moj?« Ilija odgovori: »Nađoh te, jer si se prodao da činiš što je zlo u očima Jahvinim.  <span class="brojRetka" id="21">21</span>Evo, tek što nisam navukao na te nesreću. Pomest ću tvoje potomstvo, istrijebiti Ahabu sve što mokri uza zid, robove i slobodnjake u Izraelu.  <span class="brojRetka" id="22">22</span>Učinit ću s tvojom kućom kao s kućom Jeroboama, sina Nebatova, i s kućom Baše, sina Ahijina, jer si me rasrdio i naveo Izraela na grijeh.  <span class="brojRetka" id="23">23</span>I nad Izebelom reče Jahve: psi će proždrijeti Izebelu na Jizreelskom polju.  <span class="brojRetka" id="24">24</span>Tko od obitelji Ahabove umre u gradu, psi će ga izjesti, a tko umre u polju, pojest će ga ptice nebeske.«</p><p class="pocetakParagrafa"> <span class="brojRetka" id="25">25</span>Doista, nitko se nije prodao tako kao Ahab da čini što je zlo u očima Jahvinim, jer ga je zavodila njegova žena Izebela.  <span class="brojRetka" id="26">26</span>Činio je vrlo odvratna djela: išao je za idolima baš kao što su činili Amorejci, koje je Jahve protjerao ispred Izraelaca.</p><p class="noviRedak"> <h4>Ahabovo kajanje</h4><p class="pocetakParagrafa"> <span class="brojRetka" id="27">27</span>Kad je Ahab čuo te riječi, razdrije svoje haljine i stavi kostrijet na tijelo; i postio je, u kostrijeti je spavao i naokolo išao tiho jecajući.  <span class="brojRetka" id="28">28</span>Tada dođe riječ Jahvina Iliji Tišbijcu:  <span class="brojRetka" id="29">29</span>»Jesi li vidio kako se Ahab preda mnom ponizio? Budući da se tako ponizio preda mnom, neću zla pustiti za njegova života; u vrijeme njegova sina pustit ću zlo na kuću njegovu.«</p></p></p></p></p>