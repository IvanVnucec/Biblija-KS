<h3>4. PROPADANJE SALOMONOVA KRALJEVSTVA</h3><h4>Salomonove žene</h4><p class="pocetakParagrafa"> <span class="brojRetka" id="1">1</span>Kralj je Salomon – uz kćer faraonovu – volio mnoge žene tuđinke: Moapke, Amonke, Edomke, Sidonke i Hetitkinje,  <span class="brojRetka" id="2">2</span>od svih naroda za koje je Jahve rekao Izraelcima: »Nećete odlaziti k njima i oni neće dolaziti k vama; oni će zacijelo okrenuti vaša srca svojim bogovima.« Njima se priklonio Salomon svojom ljubavlju.  <span class="brojRetka" id="3">3</span>Imao je sedam stotina kneževskih žena i tri stotine inoča. Njegove su žene zavodile njegovo srce.  <span class="brojRetka" id="4">4</span>I kada je Salomon ostario, njegove su mu žene okrenule srce prema drugim bogovima, i srce njegovo nije više potpuno pripadalo Jahvi kao što je pripadalo srce njegova oca Davida.  <span class="brojRetka" id="5">5</span>Salomon je išao za Aštartom, boginjom Sidonaca, i Milkomom, sramotom Amonaca.  <span class="brojRetka" id="6">6</span>Činio je ono što ne bijaše pravo u očima Jahvinim i nije se sasvim pokoravao Jahvi kao što se pokoravao njegov otac David.  <span class="brojRetka" id="7">7</span>Tako sagradi Salomon uzvišicu Kemošu, sramoti Moaba, na gori istočno od Jeruzalema, i Milkomu, sramoti Amonaca.  <span class="brojRetka" id="8">8</span>To učini za sve svoje žene tuđinke, koje su prinosile kâd i žrtve svojim bogovima.</p><p class="pocetakParagrafa"> <span class="brojRetka" id="9">9</span>Jahve se razgnjevi na Salomona jer je okrenuo srce svoje od Jahve, Boga Izraelova, koji mu se bio dvaput javio  <span class="brojRetka" id="10">10</span>i koji mu je baš tada zabranio štovati druge bogove, ali on nije održao te zapovijedi.  <span class="brojRetka" id="11">11</span>Tada Jahve reče Salomonu: »Kada je tako s tobom te ne držiš moga Saveza i naredaba koje sam ti dao, ja ću sigurno oduzeti od tebe kraljevstvo i dat ću ga jednom od tvojih slugu.  <span class="brojRetka" id="12">12</span>Ali neću to učiniti za tvoga života, zbog oca tvojega Davida; uzet ću ga iz ruke tvoga sina.  <span class="brojRetka" id="13">13</span>Ipak neću od njega uzeti svega kraljevstva: ostavit ću jedno pleme tvome sinu, zbog sluge mojega Davida, zbog Jeruzalema koji izabrah.«</p><p class="noviRedak"> <h4>Vanjski neprijatelji Salomonovi</h4><p class="pocetakParagrafa"> <span class="brojRetka" id="14">14</span>Tada diže Jahve protivnika Salomonu: Edomca Hadada, iz kraljevske kuće Edomaca.  <span class="brojRetka" id="15">15</span>Jer kada je David tukao Edomce i kad je Joab, vojskovođa, otišao da pokopa ubijene i dao pogubiti sve muškarce u Edomu –  <span class="brojRetka" id="16">16</span>Joab i sav Izrael ostadoše ondje šest mjeseci dok nisu istrijebili sve muškarce u Edomu –  <span class="brojRetka" id="17">17</span>Hadad je utekao u Egipat s Edomcima koji bijahu u službi njegova oca. Hadad je bio tada mladi dječak.  <span class="brojRetka" id="18">18</span>Otišli su iz Midjana i stigli u Paran. Poveli su sa sobom ljude iz Parana i otišli u Egipat pred faraona, kralja Egipta, koji mu dade kuću, odredi mu hranu i dodijeli zemlje.  <span class="brojRetka" id="19">19</span>Hadad je stekao veliku milost u faraona, koji mu dade sestru svoje žene, sestru velike kneginje Tafnese.  <span class="brojRetka" id="20">20</span>Sestra Tafnesina rodi mu sina Genubata, koga Tafnesa odgoji u kraljevskoj palači, i Genubat je ostao u palači među faraonovom djecom.</p><p class="pocetakParagrafa"> <span class="brojRetka" id="21">21</span>Kada je Hadad doznao u Egiptu da je David počinuo kod svojih otaca i da je vojskovođa Joab umro, reče faraonu: »Dopusti mi da odem u svoju zemlju!«  <span class="brojRetka" id="22">22</span>Faraon mu reče: »Što ti nedostaje u mene te želiš poći u svoju zemlju?« A on mu odgovori: »Ništa, ali me pusti da odem!«  <span class="brojRetka" id="25b">25b</span>To je bilo zlo što ga je učinio Hadad: mrzio je Izraela i vladao je Edomom.</p><p class="pocetakParagrafa"> <span class="brojRetka" id="23">23</span>Bog je protiv Salomona podigao protivnika mu Rezona, sina Elijadova, koji je pobjegao od svoga gospodara Hadadezera, kralja sopskoga;  <span class="brojRetka" id="24">24</span>Rezon je skupio ljude oko sebe i postao im četovođa kada ih David ubijaše. Rezon zauze Damask, ondje se nastani i zavlada Damaskom.  <span class="brojRetka" id="25a">25a</span>On je bio protivnik Izraelov za života Salomonova.</p><p class="noviRedak"> <h4>Pobuna Jeroboamova</h4><p class="pocetakParagrafa"> <span class="brojRetka" id="26">26</span>Jeroboam bijaše sin Efraćanina Nebata, iz Sareda, a majka mu bijaše udovica imenom Serva. On je bio u službi Salomonovoj i podigao je ruku protiv kralja.</p><p class="pocetakParagrafa"> <span class="brojRetka" id="27">27</span>Evo razloga njegove pobune. Salomon je gradio Milo da zatrpa kosinu u gradu Davida, oca svoga.  <span class="brojRetka" id="28">28</span>Taj Jeroboam bijaše valjan čovjek. Salomon opazi kako se mladi čovjek prihvaća posla i postavi ga nad svom rabotom kuće Josipove.  <span class="brojRetka" id="29">29</span>Tada se dogodi te Jeroboam ode iz Jeruzalema, i na putu ga susrete prorok Ahija iz Šila, ogrnut novim plaštem; bijahu sami njih dvojica u polju.  <span class="brojRetka" id="30">30</span>Ahija uze novi plašt koji je imao na sebi i razdrije ga na dvanaest komada.  <span class="brojRetka" id="31">31</span>I reče Jeroboamu:</p><p class="pocetakParagrafa">»Uzmi sebi deset komada, jer ovako govori Jahve, Bog Izraelov: ‘Evo ću istrgnuti kraljevstvo iz ruke Salomonove i dat ću tebi deset plemena.  <span class="brojRetka" id="32">32</span>On će imati jedno pleme, zbog sluge mojega Davida i Jeruzalema, grada koji sam izabrao između svih plemena Izraelovih.  <span class="brojRetka" id="33">33</span>To je zato što me ostavio i poklonio se Aštarti, boginji Sidonaca, Kemošu, bogu moapskom, i Milkomu, bogu Amonaca, i ne hodi više mojim putovima; ne čini što je pravo u mojim očima, niti izvršava moje zakone i naredbe kao što je činio njegov otac David.  <span class="brojRetka" id="34">34</span>Ali mu neću iz ruke uzeti sve kraljevstvo, jer sam ga postavio knezom za sveg njegova života, zbog sluge svoga Davida, koga sam izabrao i koji je držao moje zapovijedi i moje zakone.  <span class="brojRetka" id="35">35</span>Ali ću uzeti kraljevstvo iz ruke njegova sina i tebi ću ga dati, to jest deset plemena.  <span class="brojRetka" id="36">36</span>A njegovu ću sinu ostaviti jedno pleme da moj sluga David ima uvijek svjetiljku preda mnom u Jeruzalemu, gradu koji sam izabrao sebi da u njemu stoluje ime moje.  <span class="brojRetka" id="37">37</span>Tebe ću uzeti da kraljuješ nad svim što budeš želio i da budeš kralj nad Izraelom.  <span class="brojRetka" id="38">38</span>Ako budeš poslušao sve što ti zapovjedim i stupao budeš putovima mojim te činio što je pravedno u očima mojim držeći moje zakone i zapovijedi moje, kako je to činio moj sluga David, tada ću ja biti s tobom i sagradit ću ti trajan dom, kao što sam sagradio Davidu, i dat ću ti Izraela.  <span class="brojRetka" id="39">39</span>Ponizit ću potomke Davidove; ali ne zauvijek.’«</p><p class="pocetakParagrafa"> <span class="brojRetka" id="40">40</span>Salomon je zato tražio da ubije Jeroboama, ali on pobježe u Egipat k Šišaku i ostade u Egiptu do smrti Salomonove.</p><p class="noviRedak"> <h4>Svršetak kraljevanja</h4><p class="pocetakParagrafa"> <span class="brojRetka" id="41">41</span>Ostala povijest Salomonova, sve što je učinio i njegova mudrost, zar nije zapisana u knjizi Povijesti Salomonove?  <span class="brojRetka" id="42">42</span>A kraljevaše Salomon u Jeruzalemu nad svim Izraelom četrdeset godina.  <span class="brojRetka" id="43">43</span>Onda počinu Salomon kod otaca svojih i bî sahranjen u Davidovu gradu, a njegov sin Roboam zakralji se namjesto njega.</p></p></p></p>