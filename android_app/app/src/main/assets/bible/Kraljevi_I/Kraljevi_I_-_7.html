<h4>Salomonov dvor</h4><p class="pocetakParagrafa"> <span class="brojRetka" id="1">1</span>Salomon je sagradio i svoj dvor; u trinaest ga je godina potpuno dovršio.  <span class="brojRetka" id="2">2</span>Sagradio je dvor od libanonske šume: stotinu lakata dug, pedeset širok i trideset lakata visok, na četiri reda cedrovih stupova, a na stupovima bijahu cedrove grede.  <span class="brojRetka" id="3">3</span>Bio je pokriven cedrovinom iznad soba koje su počivale na stupovima. Ovih je bilo četrdeset i pet: petnaest u svakom redu.  <span class="brojRetka" id="4">4</span>Bila su tri reda prozora: po tri su prozora gledala jedan prema drugome.  <span class="brojRetka" id="5">5</span>Sva vrata s dovratnicima bila su četverokutna i po tri su prozora stajala jedan prema drugome.  <span class="brojRetka" id="6">6</span>Načinio je trijem od stupova, pedeset lakata dug i trideset širok.  <span class="brojRetka" id="7">7</span>Zatim je sagradio prijestolni trijem gdje je sudio; i sudački trijem, obložen cedrovinom od poda do stropa.  <span class="brojRetka" id="8">8</span>Njegovo prebivalište, u drugom dvorištu i unutar predvorja, bilo je istoga oblika. Sagradio je i kuću, nalik na onaj trijem, faraonovoj kćeri, kojom se bijaše oženio.</p><p class="pocetakParagrafa"> <span class="brojRetka" id="9">9</span>Sve su te građevine bile od biranog kamena, sječena po mjeri, a klesana iznutra i izvana, od temelja sve do drvenih spojnica, a vani sve do velikog predvorja.  <span class="brojRetka" id="10">10</span>Temelji su im bili od birana, velikog kamena: od deset i od osam lakata,  <span class="brojRetka" id="11">11</span>a nadgradnja od birana, po mjeri klesana kamena i od cedrovine.  <span class="brojRetka" id="12">12</span>A tri su reda klesanog kamena i red cedrovih greda okruživali veliko predvorje, a tako i unutrašnje predvorje doma Jahvina.</p><p class="noviRedak"> <h4>Hiram, ljevač mjedi</h4><p class="pocetakParagrafa"> <span class="brojRetka" id="13">13</span>Salomon posla po Hirama iz Tira.  <span class="brojRetka" id="14">14</span>Bio je to sin udovice iz plemena Naftalijeva, ali mu otac bijaše iz Tira, kovač mjedi. Bio je pun vještine, umijeća i znanja da svašta izrađuje od mjedi. Dođe on kralju Salomonu i sav mu posao izradi.</p><p class="noviRedak"> <h4>Stupovi od mjedi</h4><p class="pocetakParagrafa"> <span class="brojRetka" id="15">15</span>Salio je dva stupa od mjedi; jedan je stup bio visok osamnaest lakata, a koncem mjeren unaokolo imao je dvanaest lakata, isto tako i drugi.  <span class="brojRetka" id="16">16</span>I načini dvije glavice od mjedi da se stave povrh stupova; jedna je glavica bila visoka pet lakata i druga je bila pet lakata visoka.  <span class="brojRetka" id="17">17</span>Načini dva opleta u obliku pletera i lančaste žice da pokriju glavice na vrhu stupova; sedam za jednu glavicu i sedam za drugu.  <span class="brojRetka" id="18">18</span>Onda izradi mogranje: bili su u dva reda oko svake mreže.  <span class="brojRetka" id="19">19</span>Glavice na vrhu stupova pred trijemom imale su oblik ljiljana, od četiri lakta.  <span class="brojRetka" id="20">20</span>Stajale su na oba stupa kod izbočine što je bila prema lančancu. Dvije stotine mogranja bilo je oko prve glavice i dvije stotine oko druge.  <span class="brojRetka" id="21">21</span>Podiže stupove pred trijemom Hekala; jedan postavi na desnu stranu i nazva ga Jahin; postavi drugi stup na lijevu stranu i dade mu ime Boaz.  <span class="brojRetka" id="22">22</span>Na samom vrhu stupova postavi izrađene ljiljane. I tako dovrši stupove.</p><p class="noviRedak"> <h4>Mjedeno more</h4><p class="pocetakParagrafa"> <span class="brojRetka" id="23">23</span>Tada od rastaljene kovine izli more koje je od ruba do ruba mjerilo deset lakata; bilo je okruglo naokolo, pet lakata visoko, a u opsegu, mjereno vrpcom, imalo je trideset lakata.  <span class="brojRetka" id="24">24</span>Pod rubom mu bijahu uresi kao cvjetne čaške koje su ga optakale sasvim: po deset na lakat optakale su more unaokolo; cvjetne su čaške bile u dva reda i salivene s njim.  <span class="brojRetka" id="25">25</span>Počivalo je na dvanaest volova: tri su gledala na sjever, tri na zapad, tri na jug, a tri na istok; more je stajalo na njima i svi su stražnjim dijelom bili okrenuti unutra.  <span class="brojRetka" id="26">26</span>Bilo je debelo pedalj, rub mu kao rub u čaše, kao cvijet, a moglo je primiti tri tisuće bata.</p><p class="noviRedak"> <h4>Mjedena podnožja i umivaonici</h4><p class="pocetakParagrafa"> <span class="brojRetka" id="27">27</span>Načinio je deset mjedenih podnožja; svako je podnožje bilo četiri lakta dugo, četiri lakta široko, a tri lakta visoko.  <span class="brojRetka" id="28">28</span>Podnožja su bila ovako izrađena: imala su okvire, a okviri su stajali među preponama.  <span class="brojRetka" id="29">29</span>Na okvirima među preponama bili su lavovi, volovi i kerubini; a na samim preponama, kako iznad lavova i volova tako i pod njima, bijahu ukrasi poput vijenaca.  <span class="brojRetka" id="30">30</span>Svako je podnožje imalo četiri mjedena točka i osovine od mjedi; četiri su njihove noge imale držače; pod umivaonikom bijahu držači sliveni s ukrasima.  <span class="brojRetka" id="31">31</span>Gore, gdje su se držači sastavljali, bio je otvor podnožja; imao je lakat i pol; otvor je bio okrugao, u obliku ukrasne posude, a na njemu su bili uklesani i ukrasi; ali prepone bijahu četvrtaste, a ne okrugle.</p><p class="pocetakParagrafa"> <span class="brojRetka" id="32">32</span>Četiri su točka bila pod preponom. Osovine im izlazile na podnožju; svaki točak bijaše visok lakat i pol.  <span class="brojRetka" id="33">33</span>Točkovi su bili slični točkovima običnih kola: njihove osovine, naplaci, paoci i glavčine – sve bijaše liveno.  <span class="brojRetka" id="34">34</span>Bila su četiri držača na četiri ugla svakog podnožja; podnožje i držači činili su jednu cjelinu.  <span class="brojRetka" id="35">35</span>Pri vrhu podnožja bio je sve unaokolo krug visok pol lakta; povrh podnožja bili su klinovi; prepone su s njima činile cjelinu.  <span class="brojRetka" id="36">36</span>Po oplošjima klinova i prepona urezao je kerube, lavove i palme, već prema veličini praznog oplošja i vijenaca naokolo.  <span class="brojRetka" id="37">37</span>Tako načini deset podnožja: jednako salivenih, jednake veličine i oblika.</p><p class="pocetakParagrafa"> <span class="brojRetka" id="38">38</span>I načini deset umivaonika od mjedi. Svaki je umivaonik sadržavao četrdeset bata, a svaki je umivaonik bio od četiri lakta; na svako od deset podnožja došao je po jedan umivaonik.  <span class="brojRetka" id="39">39</span>Postavi pet podnožja na desnoj strani Hrama, a pet na lijevoj strani Hrama; a more stavi s desne strane Hrama, prema jugoistoku.</p><p class="noviRedak"> <h4>Sitni namještaj</h4><p class="pocetakParagrafa"> <span class="brojRetka" id="40">40</span>Hiram načini lonce, lopate i kotliće. Dovrši on sav posao što ga je obavljao kralju Salomonu za dom Jahvin:  <span class="brojRetka" id="41">41</span>dva stupa, okrugle glavice što su bile navrh stupova; dva opleta da pokriju dvije glavice što bijahu navrh stupova;  <span class="brojRetka" id="42">42</span>četiri stotine mogranja za oba opleta; dva reda mogranja za svaki oplet da prekriju dvije glavice navrh stupova;  <span class="brojRetka" id="43">43</span>deset podnožja i deset umivaonika na podnožjima;  <span class="brojRetka" id="44">44</span>jedno more i dvanaest volova pod njim;  <span class="brojRetka" id="45">45</span>lonce, lopate i kotliće. Svi ti predmeti koje je Hiram načinio kralju Salomonu za dom Jahvin bili su od sjajne mjedi.  <span class="brojRetka" id="46">46</span>Kralj je zapovjedio da sve to lijevaju u kalupima od gline, u Jordanskoj dolini, između Sukota i Sartana.  <span class="brojRetka" id="47">47</span>Na koncu je Salomon odredio da rasporede sve te predmete, a bijaše ih toliko da se nije mogla obračunati težina mjedi.  <span class="brojRetka" id="48">48</span>Salomon načini sve predmete koji su bili u domu Jahvinu: zlatni žrtvenik i zlatni stol na kojemu su stajali prineseni hljebovi;  <span class="brojRetka" id="49">49</span>pet svijećnjaka s desne i pet s lijeve strane pred Debirom, od čistoga zlata; cvjetove, svjetiljke, usekače od zlata;  <span class="brojRetka" id="50">50</span>vrčeve, noževe, kotliće, plitice i kadionice od čistoga zlata; stožere za vrata nutarnje dvorane – to je Svetinja nad svetinjama – i za vrata Hekala – to jest Hrama – sve od zlata.</p><p class="noviRedak"> <h4>Zaključak</h4><p class="pocetakParagrafa"> <span class="brojRetka" id="51">51</span>Tako bî priveden kraju sav posao što ga Salomon obavi za dom Jahvin. Salomon unese sve svete darove oca svoga Davida – srebro, zlato i posuđe – i stavi ih u riznicu doma Jahvina.</p></p></p></p></p></p></p>