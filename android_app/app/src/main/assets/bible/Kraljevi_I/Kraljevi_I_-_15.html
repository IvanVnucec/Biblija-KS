<h4>Abijamovo kraljevanje u Judeji</h4><p class="pocetakParagrafa"> <span class="brojRetka" id="1">1</span>Osamnaeste godine kraljevanja Jeroboama, sina Nebatova, zakraljio se Abijam u Judeji.  <span class="brojRetka" id="2">2</span>Tri je godine kraljevao u Jeruzalemu; njegova se majka zvala Maaka, a bila je kći Abšalomova.  <span class="brojRetka" id="3">3</span>On je hodio u svim grijesima što ih je njegov otac činio prije njega, i njegovo srce nije bilo potpuno odano Jahvi, Bogu svome, kao srce njegova praoca Davida.  <span class="brojRetka" id="4">4</span>Ipak, zbog Davida, dao mu je Jahve, Bog njegov, svjetiljku u Jeruzalemu, podigavši sinove njegove poslije njega i sačuvavši Jeruzalem.  <span class="brojRetka" id="5">5</span>Jer je David činio sve što je pravo u očima Jahvinim i za svega svoga života nije odstupio ni od čega što mu je zapovjedio, osim onog što je učinio Uriji Hetitu.</p><p class="pocetakParagrafa"> <span class="brojRetka" id="7">7</span>Ostala povijest Abijamova, sve što je učinio, zar to nije zapisano u knjizi Ljetopisa kraljeva judejskih? A bijaše rat između Abijama i Jeroboama.  <span class="brojRetka" id="8">8</span>Potom je Abijam počinuo sa svojim ocima. Sahraniše ga u Davidovu gradu; na njegovo se mjesto zakralji sin mu Asa.</p><p class="noviRedak"> <h4>Kraljevanje Asino u Judeji</h4><p class="pocetakParagrafa"> <span class="brojRetka" id="9">9</span>Dvadesete godine Jeroboamova kraljevanja nad Izraelom postade Asa kraljem Judeje.  <span class="brojRetka" id="10">10</span>Kraljevao je četrdeset i jednu godinu u Jeruzalemu; njegova se baka zvala Maaka, a bila je kći Abšalomova.  <span class="brojRetka" id="11">11</span>Asa je činio što je pravo u očima Jahvinim, kao i njegov praotac David.  <span class="brojRetka" id="12">12</span>Protjerao je iz zemlje posvećene bludnice i uklonio sve idole koje njegovi oci bijahu načinili.  <span class="brojRetka" id="13">13</span>Sam je uklonio svoju baku s dostojanstva velike kneginje, jer bijaše načinila gada Ašeri. Asa je sasjekao njezina gada i spalio ga u potoku Kidronu.  <span class="brojRetka" id="14">14</span>Ali uzvišice nisu bile uklonjene; ipak je Asino srce bilo privrženo Jahvi svega njegova života.  <span class="brojRetka" id="15">15</span>Unio je u dom Jahvin posvećene darove svoga oca i svoje: srebro, zlato i posuđe.</p><p class="pocetakParagrafa"> <span class="brojRetka" id="16">16</span>Bio je rat između Ase i Baše, kralja izraelskoga, u sve njihove dane.  <span class="brojRetka" id="17">17</span>Izraelski kralj Baša navali na Judeju i stade utvrđivati Ramu da spriječi svako kretanje judejskom kralju Asi.  <span class="brojRetka" id="18">18</span>Asa tada uze srebra i zlata koje je preostalo u riznicama doma Jahvina i u riznicama kraljevskog dvora i dade ga svojim slugama te ih posla Ben-Hadadu, sinu Tabrimonovu, sinu Hezjonovu, aramejskom kralju, koji je stolovao u Damasku, i poruči mu:  <span class="brojRetka" id="19">19</span>»Neka bude savez između mene i tebe, između moga i tvoga oca; evo, šaljem ti na dar srebra i zlata: hajde, raskini savez s izraelskim kraljem Bašom da bi otišao od mene.«</p><p class="pocetakParagrafa"> <span class="brojRetka" id="20">20</span>Ben-Hadad posluša kralja Asu i posla svoje vojskovođe na izraelske gradove te oni pokoriše Ijon, Dan, Abel Bet-Maaku, sav Kineret i svu zemlju Naftali.  <span class="brojRetka" id="21">21</span>A kada to Baša dozna, presta utvrđivati Ramu i vrati se u Tirsu.  <span class="brojRetka" id="22">22</span>Kralj Asa sazva sve Judejce, bez izuzetka, i oni odnesoše kamenje i drvo kojima je Baša utvrđivao Ramu, i kralj Asa utvrdi time Gebu Benjaminovu i Mispu.</p><p class="pocetakParagrafa"> <span class="brojRetka" id="23">23</span>Ostala povijest Asina, sve njegove pobjede i sve što je učinio i gradovi koje je utvrdio, zar to nije zapisano u knjizi Ljetopisa kraljeva judejskih? A u starosti bolovao je od nogu.  <span class="brojRetka" id="24">24</span>Asa je počinuo sa svojim ocima i sahranjen je sa svojim ocima u gradu Davida, svoga praoca. Njegov sin Jošafat zakralji se mjesto njega.</p><p class="noviRedak"> <h4>Nadabovo kraljevanje u Izraelu</h4><p class="pocetakParagrafa"> <span class="brojRetka" id="25">25</span>Nadab, sin Jeroboamov, postade kraljem Izraela druge godine Asina kraljevanja Judejom i vladao je dvije godine Izraelom.  <span class="brojRetka" id="26">26</span>Činio je zlo u očima Jahvinim. Hodio je putem svoga oca i oponašao njegov grijeh na koji je navodio Izraela.  <span class="brojRetka" id="27">27</span>Baša, sin Ahijin, iz kuće Jisakarove, uroti se protiv njega i ubi ga u Gibetonu, koji pripada Filistejcima i koji su opsjedali Nadab i sav Izrael.  <span class="brojRetka" id="28">28</span>Baša ga ubi treće godine Asina kraljevanja Judejom i zavlada mjesto njega.  <span class="brojRetka" id="29">29</span>Kad je postao kraljem, pobi svu kuću Jeroboamovu i ne poštedi nikoga od Jeroboamovih dokle sve ne istrijebi po riječi koju je Jahve rekao preko sluge svoga Ahije iz Šila.  <span class="brojRetka" id="30">30</span>Zbog grijeha što ih je učinio i na koje je naveo Izraela i zbog gnjeva kojim je raspalio Jahvu, Boga Izraelova.</p><p class="pocetakParagrafa"> <span class="brojRetka" id="31">31</span>Ostala povijest Nadabova, i sve što je učinio, zar to nije zapisano u knjizi Ljetopisa kraljeva izraelskih?  <span class="brojRetka" id="32">32</span>Između Ase i Izraelova kralja Baše vladao je rat u sve njihove dane.</p><p class="noviRedak"> <h4>Bašino kraljevanje u Izraelu</h4><p class="pocetakParagrafa"> <span class="brojRetka" id="33">33</span>Treće godine Asina kraljevanja Judejom postade Baša, sin Ahijin, kraljem nad svim Izraelom u Tirsi i vladao je dvadeset i četiri godine.  <span class="brojRetka" id="34">34</span>Činio je zlo u očima Jahvinim i hodio je putem Jeroboama i njegovih grijeha kojima je zavodio Izraelce.</p><p class="noviRedak"> </p></p></p></p>