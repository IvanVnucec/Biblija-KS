<h3>5. NOVI RAT S ARAMEJCIMA</h3><h4>Ahab poduzima pohod protiv Ramot Gileada</h4><p class="pocetakParagrafa"> <span class="brojRetka" id="1">1</span>Tri je godine vladao mir; nije bilo rata između Aramejaca i Izraela.  <span class="brojRetka" id="2">2</span>Treće godine Jošafat, kralj judejski, posjeti kralja izraelskoga.  <span class="brojRetka" id="3">3</span>Kralj Izraela reče svojim dvoranima: »Znate li da je Ramot Gilead naš? A mi ne poduzimamo ništa da ga otmemo iz ruke aramejskog kralja.«  <span class="brojRetka" id="4">4</span>Zatim reče Jošafatu: »Hoćeš li poći sa mnom na Ramot Gilead?« Jošafat odgovori kralju izraelskom: »Ja sam kao i ti, moj narod kao i tvoj, moji konji što i tvoji.«</p><p class="noviRedak"> <h4>Lažni proroci obećavaju uspjeh</h4><p class="pocetakParagrafa"> <span class="brojRetka" id="5">5</span>Tada Jošafat reče kralju izraelskom: »De posavjetuj se najprije s Jahvom.«  <span class="brojRetka" id="6">6</span>Tada kralj izraelski sakupi oko četiri stotine proroka i upita ih: »Mogu li zavojštiti na Ramot Gilead ili da se okanim toga?« Oni odgovoriše: »Idi, jer će ga Jahve predati kralju u ruke.«  <span class="brojRetka" id="7">7</span>Ali Jošafat upita: »Ima li ovdje još koji prorok Jahvin da i njega upitamo?«  <span class="brojRetka" id="8">8</span>Kralj izraelski odgovori Jošafatu: »Ima još jedan čovjek preko koga bismo mogli upitati Jahvu, ali ga ne podnosim jer mi ne prorokuje ništa dobro, nego samo zlo; to je Mihej, sin Jimlin.« A Jošafat reče: »Neka kralj ne govori tako!«  <span class="brojRetka" id="9">9</span>Tada kralj izraelski dozva jednoga dvoranina i reče mu: »Brže dovedi Jimlina sina Miheja.«</p><p class="pocetakParagrafa"> <span class="brojRetka" id="10">10</span>Izraelski kralj i judejski kralj Jošafat sjedili su svaki na svome prijestolju, u svečanim haljinama pred samarijskim vratima, a proroci proricali pred njima.  <span class="brojRetka" id="11">11</span>Kenaanin sin Sidkija napravi sebi željezne rogove i reče: »Ovako govori Jahve: ‘Njima ćeš nabosti sve Aramejce dok ih ne uništiš.’«  <span class="brojRetka" id="12">12</span>Tako su i svi drugi proroci proricali govoreći: »Idi na Ramot Gilead i uspjet ćeš: Jahve će ga predati kralju u ruke.«</p><p class="noviRedak"> <h4>Prorok Mihej proriče nesreću</h4><p class="pocetakParagrafa"> <span class="brojRetka" id="13">13</span>Glasnik koji bijaše otišao da zove Miheja reče mu: »Eno, svi proroci složno proriču dobro kralju. Govori i ti kao jedan od njih i proreci mu uspjeh!«  <span class="brojRetka" id="14">14</span>Ali Mihej odvrati: »Živoga mi Jahve, govorit ću ono što mi Jahve kaže!«  <span class="brojRetka" id="15">15</span>Kad dođe pred kralja, upita ga kralj: »Miheju, da pođem u rat na Ramot Gilead ili da se okanim toga?« On odgovori: »Pođi! Uspjet ćeš: Jahve će ga dati u ruke kraljeve.«  <span class="brojRetka" id="16">16</span>Ali mu kralj reče: »Koliko ću te puta zaklinjati da mi kažeš samo istinu u Jahvino ime?«  <span class="brojRetka" id="17">17</span>Tada Mihej odgovori:</p><p class="stih2">»Sav Izrael vidim rasut po gorama</p><p class="stih2">kao stado bez pastira.</p><p class="stih2">I Jahve veli: ‘Nemaju više gospodara,</p><p class="stih2">neka se u miru kući vrate.’«</p><p class="pocetakParagrafa"> <span class="brojRetka" id="18">18</span>Tada izraelski kralj reče Jošafatu: »Nisam li ti rekao da mi neće proreći dobro, nego zlo!«  <span class="brojRetka" id="19">19</span>A Mihej reče: »Zato čuj riječ Jahvinu: Vidio sam Jahvu gdje sjedi na svome prijestolju, a sva mu vojska nebeska stajaše zdesna i slijeva.  <span class="brojRetka" id="20">20</span>Jahve upita: ‘Tko će zavesti Ahaba da otiđe i padne u Ramot Gileadu?’ Jedan reče ovo, drugi ono.  <span class="brojRetka" id="21">21</span>Tada uđe jedan duh i stade pred Jahvu. ‘Ja ću ga’, reče, ‘zavesti.’ Jahve ga upita: ‘Kako?’  <span class="brojRetka" id="22">22</span>On odgovori: ‘Izaći ću i bit ću lažljiv duh u ustima svih njegovih proroka.’ Jahve reče: ‘Ti ćeš ga zavesti. I uspjet ćeš. Idi i učini tako!’  <span class="brojRetka" id="23">23</span>Tako je, evo, Jahve stavio lažljiva duha u usta svih ovih tvojih proroka, ali ti Jahve navješćuje zlo.«</p><p class="pocetakParagrafa"> <span class="brojRetka" id="24">24</span>Tada pristupi Kenaanin sin Sidkija i udari Miheja po obrazu pitajući: »Zar je Jahvin duh napustio mene da bi s tobom govorio?«  <span class="brojRetka" id="25">25</span>Mihej odgovori: »Vidjet ćeš onoga dana kad budeš bježao iz sobe u sobu da se sakriješ.«  <span class="brojRetka" id="26">26</span>Tada izraelski kralj naredi: »Uhvati Miheja i odvedi ga gradskom zapovjedniku Amonu i kraljeviću Joašu.  <span class="brojRetka" id="27">27</span>Reci im: Ovako veli kralj: ‘Bacite ovoga u tamnicu i držite ga na suhu kruhu i vodi dok se sretno ne vratim.’«  <span class="brojRetka" id="28">28</span>Mihej reče: »Ako se doista sretno vratiš, onda Jahve nije govorio iz mene.« I nadoda: »Čujte, svi puci!«</p><p class="noviRedak"> <h4>Ahabova smrt kod Ramot Gileada</h4><p class="pocetakParagrafa"> <span class="brojRetka" id="29">29</span>Izraelski kralj i judejski kralj Jošafat krenuše na Ramot Gilead.  <span class="brojRetka" id="30">30</span>Izraelski kralj reče Jošafatu: »Ja ću se preobući i onda ući u boj, ali ti ostani u svojoj odjeći!« Izraelski se kralj preobuče i pođe u boj.  <span class="brojRetka" id="31">31</span>Aramejski kralj naredi zapovjednicima bojnih kola: »Ne napadajte ni na maloga ni na velikoga, nego jedino na izraelskog kralja!«  <span class="brojRetka" id="32">32</span>Kad zapovjednici bojnih kola ugledaše Jošafata, rekoše: »To je kralj izraelski!« I krenuše u boj prema njemu. A Jošafat povika.  <span class="brojRetka" id="33">33</span>A kad zapovjednici bojnih kola vidješe da to nije izraelski kralj, okrenuše se od njega.</p><p class="pocetakParagrafa"> <span class="brojRetka" id="34">34</span>Jedan nasumce odape luk i ustrijeli izraelskog kralja između nabora pojasa i oklopa. Kralj reče vozaču: »Okreni, izvedi me iz boja jer mi nije dobro.«  <span class="brojRetka" id="35">35</span>Boj je onoga dana bio sve žešći, ali se kralj držao uspravno na bojnim kolima prema Aramejcima. A navečer umrije. Krv se iz rane izlila u kola.  <span class="brojRetka" id="36">36</span>O zalasku sunčevu odjeknu glas taborom: »Svaki u svoj grad i svaki u svoju zemlju!  <span class="brojRetka" id="37">37</span>Kralj je poginuo!« Otišli su u Samariju i pokopali kralja u Samariji.  <span class="brojRetka" id="38">38</span>Njegova su kola oprali u samarijskom ribnjaku, psi su lizali njegovu krv i bludnice se ondje kupale, po riječi koju je rekao Jahve.</p><p class="noviRedak"> <h3>6. POSLIJE AHABOVE SMRTI</h3><h4>Svršetak Ahabova kraljevanja</h4><p class="pocetakParagrafa"> <span class="brojRetka" id="39">39</span>Ostala povijest Ahabova, sve što je učinio, o kući od bjelokosti, o svim gradovima koje je sagradio, zar sve to nije zapisano u knjizi Ljetopisa kraljeva izraelskih?  <span class="brojRetka" id="40">40</span>Ahab je počinuo sa svojim ocima, a njegov sin Ahazja zakralji se mjesto njega.</p><p class="noviRedak"> <h4>Jošafatovo kraljevanje u Judeji</h4><p class="pocetakParagrafa"> <span class="brojRetka" id="41">41</span>Jošafat, sin Asin, postade kraljem Judeje četvrte godine kraljevanja Ahaba, kralja izraelskoga.  <span class="brojRetka" id="42">42</span>Jošafatu bijaše trideset i pet godina kad se zakraljio; kraljevao je dvadeset i pet godina u Jeruzalemu; mati mu se zvala Azuba, a bila je kći Šilhijeva.  <span class="brojRetka" id="43">43</span>Išao je sasvim putem oca Ase, ne skrećući s njega, nego čineći što je pravo u očima Jahvinim.  <span class="brojRetka" id="44">44</span>Samo, uzvišice nisu bile uklonjene, narod je još prinosio klanice i kađenice na uzvišicama.  <span class="brojRetka" id="45">45</span>Jošafat je bio u miru s izraelskim kraljem.</p><p class="pocetakParagrafa"> <span class="brojRetka" id="46">46</span>Ostala povijest Jošafatova, pothvati koje je izveo i kako je vojevao, zar to nije zapisano u knjizi Ljetopisa kraljeva judejskih?  <span class="brojRetka" id="47">47</span>Istrijebio je iz zemlje preostale bludnice, koje su se održale iz vremena njegova oca Ase.  <span class="brojRetka" id="48">48</span>Nije bilo kralja u Edomu, nego je vladao namjesnik.  <span class="brojRetka" id="49">49</span>Kralj Jošafat sagradi taršiško brodovlje da ide u Ofir po zlato, ali nije otišlo jer se brodovlje razbilo kod Esjon Gebera.  <span class="brojRetka" id="50">50</span>Tada Ahazja, sin Ahabov, reče Jošafatu: »Neka moje sluge pođu s tvojim slugama na lađama.« Ali Jošafat to ne prihvati.  <span class="brojRetka" id="51">51</span>Jošafat počinu sa svojim ocima i sahranjen bî u gradu Davida, svoga praoca. Na njegovo se mjesto zakraljio sin mu Joram.</p><p class="noviRedak"> <h4>Kralj izraelski Ahazja i prorok Ilija</h4><p class="pocetakParagrafa"> <span class="brojRetka" id="52">52</span>Ahazja, sin Ahabov, postade kraljem Izraela u Samariji sedamnaeste godine Jošafatova kraljevanja Judejom i kraljevao je dvije godine nad Izraelom.  <span class="brojRetka" id="53">53</span>On je činio što je zlo u očima Jahvinim i hodio je putem svoga oca i putem svoje majke i putem Jeroboama, sina Nebatova, koji je navodio Izraela na grijeh.  <span class="brojRetka" id="54">54</span>Služio je Baalu i klanjao se pred njim. Srdio je Jahvu, Boga Izraelova, sasvim onako kako je činio njegov otac.</p></p></p></p></p></p></p>