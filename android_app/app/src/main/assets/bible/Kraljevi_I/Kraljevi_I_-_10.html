<h4>Posjet kraljice od Sabe</h4><p class="pocetakParagrafa"> <span class="brojRetka" id="1">1</span>Glas koji je u Jahvinu imenu stekao Salomon dopro je do kraljice od Sabe; zato ona dođe da Salomona iskuša zagonetkama.  <span class="brojRetka" id="2">2</span>Došla je u Jeruzalem s golemom pratnjom, s devama koje su nosile mirise, nebrojeno zlato i drago kamenje. Došavši k Salomonu, porazgovori se s njim o svemu što joj bijaše na srcu.  <span class="brojRetka" id="3">3</span>Salomon joj odgovori na sva pitanja; nije mu bilo skriveno ništa da joj ne bi umio objasniti.</p><p class="pocetakParagrafa"> <span class="brojRetka" id="4">4</span>Kad kraljica od Sabe vidje mudrost Salomonovu, dvor koji bijaše sagradio,  <span class="brojRetka" id="5">5</span>jela na njegovu stolu, odaje njegove i dvorane, otmjenost njegove posluge i njihova odijela, njegove peharnike i paljenice koje je prinio u domu Jahvinu, zastade joj dah.  <span class="brojRetka" id="6">6</span>Tada reče kralju:</p><p class="pocetakParagrafa">»Istina je bila što sam u svojoj zemlji čula o tebi i o tvojoj mudrosti.  <span class="brojRetka" id="7">7</span>Ali nisam htjela vjerovati što se pripovijeda dokle god nisam došla i vidjela na svoje oči; i doista, ni pola mi nije bilo rečeno: ti nadvisuješ u mudrosti i blagostanju slavu o kojoj sam čula.  <span class="brojRetka" id="8">8</span>Blago tvojim ženama, blago ovim tvojim slugama koji su neprestano pred tobom i slušaju tvoju mudrost!  <span class="brojRetka" id="9">9</span>Neka je blagoslovljen Jahve, Bog tvoj, komu si tako omilio da te postavio na prijestolje Izraelaca; zato što Jahve uvijek ljubi Izraela, postavio te kraljem da činiš pravo i pravicu.«</p><p class="pocetakParagrafa"> <span class="brojRetka" id="10">10</span>Dade tada kralju stotinu i dvadeset zlatnih talenata, mnogo miomirisa i dragulja. Nikad više nije bilo takvih miomirisa kakve je kraljica od Sabe dala kralju Salomonu.  <span class="brojRetka" id="11">11</span>Pa i Hiramovo brodovlje, koje je donosilo zlato iz Ofira, dovezlo je odande mnogo sandalovine i dragulja.</p><p class="pocetakParagrafa"> <span class="brojRetka" id="12">12</span>Kralj je od sandalovine napravio ograde za dom Jahvin i za kraljevski dvor, i citre i harfe za pjevače; nikada se više nije dovezlo toliko sandalova drveta niti se vidjelo do danas.</p><p class="pocetakParagrafa"> <span class="brojRetka" id="13">13</span>Kralj Salomon dade kraljici od Sabe što je god zaželjela i zatražila, a povrh toga kraljevski je obdari. Potom ona krenu i sa slugama vrati se u svoju zemlju.</p><p class="noviRedak"> <h4>Salomonovo bogatstvo</h4><p class="pocetakParagrafa"> <span class="brojRetka" id="14">14</span>Zlato što je dolazilo Salomonu svake godine bilo je teško šest stotina šezdeset i šest zlatnih talenata,  <span class="brojRetka" id="15">15</span>osim onoga što je dolazilo od trgovaca i prodavača-potukača i od svih arapskih kraljeva i upravitelja zemaljskih.  <span class="brojRetka" id="16">16</span>Kralj Salomon načini tri stotine velikih štitova od kovanog zlata; za svaki je štit upotrijebio šest stotina zlatnih šekela;  <span class="brojRetka" id="17">17</span>i načini trista štitića od kovanog zlata; za svaki je štitić utrošio tri zlatne mine. Pohranio je sve u kuću zvanu Libanonska šuma.</p><p class="pocetakParagrafa"> <span class="brojRetka" id="18">18</span>Kralj je još napravio veliko prijestolje od bjelokosti i obložio ga čistim zlatom.  <span class="brojRetka" id="19">19</span>Prijestolje je imalo šest stepenica, straga je na njemu bila teleća glava, a s obje strane sjedala bile su ručice, a kraj ručica stajala dva lava.  <span class="brojRetka" id="20">20</span>Dvanaest je lavova stajalo s obje strane onih šest stepenica. Takvo što nije bilo izrađeno ni u jednom kraljevstvu.</p><p class="pocetakParagrafa"> <span class="brojRetka" id="21">21</span>Sve posude iz kojih je pio kralj Salomon bijahu zlatne, i sve posuđe u kući zvanoj Libanonska šuma bijaše od suhoga zlata; ništa nije bilo od srebra, jer se ono smatralo bezvrijednim u Salomonovo vrijeme.  <span class="brojRetka" id="22">22</span>Kralj je imao taršiško brodovlje na moru zajedno s Hiramovim brodovljem, i svake treće godine dolazilo je taršiško brodovlje donoseći zlato, srebro i slonovu kost, majmune i paune.</p><p class="pocetakParagrafa"> <span class="brojRetka" id="23">23</span>Tako je kralj Salomon natkrilio sve zemaljske kraljeve bogatstvom i mudrošću.  <span class="brojRetka" id="24">24</span>Sav je svijet želio vidjeti Salomona i čuti mudrost koju mu je Bog ulio u srce.  <span class="brojRetka" id="25">25</span>Svatko mu je donosio dar: srebro i zlatno posuđe, haljine, oružje, miomirise, konje i mazge, iz godine u godinu.</p><p class="noviRedak"> <h4>Salomonovo bogatstvo u kolima i konjima</h4><p class="pocetakParagrafa"> <span class="brojRetka" id="26">26</span>Uz to je Salomon sakupio bojnih kola i konjanika; imao je tisuću i četiri stotine bojnih kola i dvanaest tisuća konja i rasporedio ih je po gradovima bojnih kola i kod kralja u Jeruzalemu.  <span class="brojRetka" id="27">27</span>Salomon je učinio da u Jeruzalemu bude srebra kao kamenja, a cedrova kao divljih smokava što rastu u Šefeli.  <span class="brojRetka" id="28">28</span>Salomon je uvozio konje iz Musrija i Koe: kraljevi nabavljači uvozili su ih iz Koe za određenu svotu.  <span class="brojRetka" id="29">29</span>Kola se dovozila iz Egipta po šest stotina srebrnih šekela; a konj se plaćao po stotinu i pedeset. Tako ih preko nabavljača dobivahu svi kraljevi hetitski i aramejski.</p></p></p>