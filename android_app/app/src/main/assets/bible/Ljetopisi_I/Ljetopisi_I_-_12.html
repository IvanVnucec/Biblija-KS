<h4>Prve Davidove pristaše</h4><p class="pocetakParagrafa"> <span class="brojRetka" id="1">1</span>Evo onih što dođoše k Davidu u Siklag dok se još uklanjao od Kiševa sina Šaula i bili su mu među junacima pomagači u boju;  <span class="brojRetka" id="2">2</span>umjeli su rukovati lûkom i desnicom i ljevicom i znali se služiti kamenjem i strijelama.</p><p class="pocetakParagrafa">Između Šaulove braće, Benjaminovaca:  <span class="brojRetka" id="3">3</span>vojvoda Ahiezer i Joaš, sinovi Gibeanca Šemaje, pa Jeziel i Pelet, Azmavetovi sinovi, i Beraka i Jehu Anatoćanin;  <span class="brojRetka" id="4">4</span>Gibeonac Išmaja, junak među tridesetoricom i nad tridesetoricom,  <span class="brojRetka" id="5">5</span>Jeremija, Jahaziel, Johanan i Jozabad Gederoćanin;  <span class="brojRetka" id="6">6</span>Eluzaj, Jerimot, Bealja, Šemarja i Šefatja Harufejac;  <span class="brojRetka" id="7">7</span>Elkana, Jišija, Azarel, Joezer i Jašobam Korhinjani,  <span class="brojRetka" id="8">8</span>Joel i Zebadja, sinovi Jerohama Gedorca.</p><p class="pocetakParagrafa"> <span class="brojRetka" id="9">9</span>Neki su Gadovci prešli k Davidu u tvrđavu u pustinju, hrabri junaci, ratnici vješti boju, naoružani štitom i kopljem; lica im bijahu kao lavovska, a brzi bijahu kao gazele po gorama:  <span class="brojRetka" id="10">10</span>vojvoda Ezer, drugi Obadja, treći Eliab;  <span class="brojRetka" id="11">11</span>četvrti Mišmana, peti Jeremija,  <span class="brojRetka" id="12">12</span>šesti Ataj, sedmi Eliel;  <span class="brojRetka" id="13">13</span>osmi Johanan, deveti Elzabad,  <span class="brojRetka" id="14">14</span>deseti Jeremija, jedanaesti Makbanaj.  <span class="brojRetka" id="15">15</span>To su bile od Gadovih sinova vojne starješine, najmanji nad stotinom, a najveći nad tisućom.  <span class="brojRetka" id="16">16</span>To su oni koji su prvoga mjeseca prešli preko Jordana kad se razlio preko svih svojih obala i koji su rastjerali sve stanovnike iz dubokih dolina na istok i na zapad.</p><p class="pocetakParagrafa"> <span class="brojRetka" id="17">17</span>Došli su i od Benjaminovih i Judinih sinova k Davidu u tvrđavu.  <span class="brojRetka" id="18">18</span>David je izašao pred njih i, progovorivši, rekao im: »Ako dolazite s mirom k meni da mi pomognete, moje će se srce ujediniti s vama; ako li ste došli da me izdate mojim neprijateljima, neka Bog naših otaca vidi i neka osudi, jer nema nepravde na mojim rukama!«</p><p class="pocetakParagrafa"> <span class="brojRetka" id="19">19</span>Tada duh obuze Amasaja, vojvodu nad tridesetoricom, i on reče:</p><p class="stih2">»Tebi, Davide!</p><p class="stih2">S tobom, sine Jišajev, mir!</p><p class="stih2">Mir s tobom, mir s onim tko ti pomaže,</p><p class="stih2">jer tvoj pomoćnik jest tvoj Bog!«</p><p class="pocetakParagrafa">Tako ih je David primio i postavio ih među vojvode nad četama.</p><p class="pocetakParagrafa"> <span class="brojRetka" id="20">20</span>Od Manašeovih su sinova neki prešli k Davidu kad je išao s Filistejcima na Šaula u boj, ali im nije pomogao, jer su ga filistejski knezovi, dobro promislivši, otpustili govoreći: »Mogao bi prijeći k svome gospodaru Šaulu, a to bi nas stajalo glava.«  <span class="brojRetka" id="21">21</span>Kad se, dakle, vraćao u Siklag, prešli su k njemu od Manašeova plemena: Adna, Jozabad, Jedael, Mihael, Jozabad, Elihu i Siltaj, glavari tisućnici u Manašeovu plemenu.  <span class="brojRetka" id="22">22</span>Oni su pomagali Davidu protiv razbojničkih četa jer su svi bili hrabri junaci te su postali zapovjednici u njegovoj vojsci.  <span class="brojRetka" id="23">23</span>Iz dana u dan odista su dolazili k Davidu da mu pomažu, sve dok njegov tabor ne postade divovski, kao Božji tabor.</p><p class="noviRedak"> <h4>Ratnici koji Davida uzdižu za kralja</h4><p class="pocetakParagrafa"> <span class="brojRetka" id="24">24</span>Evo broja ljudi naoružanih za rat koji su došli k Davidu u Hebron da Šaulovo kraljevstvo prenesu na nj po Jahvinoj zapovijedi:</p><p class="pocetakParagrafa"> <span class="brojRetka" id="25">25</span>Judinih sinova, koji su nosili štit i koplje, šest tisuća i osam stotina naoružanih za rat.</p><p class="pocetakParagrafa"> <span class="brojRetka" id="26">26</span>Od Šimunovih sinova, hrabrih junaka za rat, sedam tisuća i sto.  <span class="brojRetka" id="27">27</span>Od Levijevih sinova četiri tisuće i šest stotina.</p><p class="pocetakParagrafa"> <span class="brojRetka" id="28">28</span>Tako i Jojada, poglavar Aronovim potomcima, i s njim tri tisuće i sedam stotina;  <span class="brojRetka" id="29">29</span>i mladi Sadok, hrabar junak, i od njegova roda dvadeset i dva kneza.  <span class="brojRetka" id="30">30</span>A od Benjaminovih sinova, Šaulove braće, tri tisuće, jer ih je dotad najveći dio još ostao vjeran Šaulovoj kući.</p><p class="pocetakParagrafa"> <span class="brojRetka" id="31">31</span>Efrajimovih sinova dvadeset tisuća i osam stotina, sve hrabrih junaka, ljudi na glasu u svojim porodicama.</p><p class="pocetakParagrafa"> <span class="brojRetka" id="32">32</span>Od polovine Manašeova plemena osamnaest tisuća, poimence spomenutih, da dođu da zakralje Davida.</p><p class="pocetakParagrafa"> <span class="brojRetka" id="33">33</span>Od Jisakarovih sinova, koji su umjeli proniknuti svoje vrijeme i spoznati što treba da učini Izrael; njihovih poglavara dvije stotine. Sva su im njihova braća bila podložna.</p><p class="pocetakParagrafa"> <span class="brojRetka" id="34">34</span>Od Zebulunovih sinova, sposobnih za rat i naoružanih za boj svakojakim bojnim oružjem, pedeset tisuća, koji su se odvažna srca vrstali u bojne redove.</p><p class="pocetakParagrafa"> <span class="brojRetka" id="35">35</span>Od Naftalijeva plemena tisuću knezova i s njima trideset i sedam tisuća ljudi sa štitovima i kopljima;  <span class="brojRetka" id="36">36</span>od Danova plemena dvadeset i osam tisuća i šest stotina naoružanih za boj,  <span class="brojRetka" id="37">37</span>a od Ašerova plemena četrdeset tisuća sposobnih za vojsku i za boj opremljenih.  <span class="brojRetka" id="38">38</span>Od onih s onu stranu Jordana, od Rubenova, od Gadova i od polovine Manašeova plemena, sto i dvadeset tisuća ljudi sa svakojakim ratnim oružjem.</p><p class="pocetakParagrafa"> <span class="brojRetka" id="39">39</span>Svi ti vojnici, svrstani u bojne redove, dođoše poštena srca u Hebron da zakralje Davida nad svim Izraelom; i svi su ostali Izraelci bili jednodušni da Davida postave za kralja.  <span class="brojRetka" id="40">40</span>Proveli su s Davidom tri dana, jedući i pijući. Braća sve spremiše za njih.  <span class="brojRetka" id="41">41</span>Njihovi su najbliži susjedi, sve do Jisakara, Zebuluna i Naftalija, donosili hranu na magarcima, devama i mazgama, a na volovima jela: brašna, smokvenih kolača, suha grožđa, vina, ulja, krupne i sitne stoke izobila, jer je bilo veselje u Izraelu.</p></p>