<h2>II. DAVID – USTANOVITELJ BOGOSLUŽJA</h2><h3>1. DAVIDOVO KRALJEVANJE</h3><h4>David pomazan za kralja</h4><p class="pocetakParagrafa"> <span class="brojRetka" id="1">1</span>Tada se sabraše svi Izraelci k Davidu u Hebron i rekoše: »Evo, mi smo od tvoje kosti i tvojeg mesa.  <span class="brojRetka" id="2">2</span>Još prije, dok je Šaul bio kralj, ti si upravljao svim pokretima Izraela; Jahve, tvoj Bog, rekao ti je: ‘Ti ćeš pasti moj izraelski narod i ti ćeš biti knez nad mojim narodom Izraelom.’«  <span class="brojRetka" id="3">3</span>Tako dođoše sve izraelske starješine kralju u Hebron, a kralj David s njima sklopi savez u Hebronu pred Jahvom i pomazaše Davida za kralja nad Izraelom, kako bijaše Jahve rekao Samuelu.</p><p class="noviRedak"> <h4>Osvojenje Jeruzalema</h4><p class="pocetakParagrafa"> <span class="brojRetka" id="4">4</span>Onda je otišao David sa svim Izraelom na Jeruzalem, a to je Jebus, jer su ondje bili Jebusejci i živjeli su u onoj zemlji.  <span class="brojRetka" id="5">5</span>Ali su Jebusejci poručili Davidu: »Nećeš ući ovamo!« Ipak David osvoji Sionsku tvrđavu, to jest Davidov grad.  <span class="brojRetka" id="6">6</span>Jer je David rekao: »Tko prvi porazi Jebusejce, bit će vrhovni vojvoda i knez.« Prvi se popeo Sarvijin sin Joab i postao vojvoda.  <span class="brojRetka" id="7">7</span>Tada se David nastanio u toj tvrđavi; zato su je prozvali Davidovim gradom.  <span class="brojRetka" id="8">8</span>Sazidao je tada grad unaokolo, od Milona do ograde, a Joab je obnovio ostali dio grada.  <span class="brojRetka" id="9">9</span>David je postajao sve silniji, jer je Jahve nad vojskama bio s njim.</p><p class="noviRedak"> <h4>Davidovi junaci</h4><p class="pocetakParagrafa"> <span class="brojRetka" id="10">10</span>Evo vojvodâ Davidovim junacima koji su junački radili uza nj za njegovo kraljevstvo sa svim Izraelom da ga po Jahvinoj riječi zakralje nad Izraelom.  <span class="brojRetka" id="11">11</span>Evo popisa Davidovih junaka: Hakmonijev sin Jašobam, glavar nad tridesetoricom; on je mahnuo svojim kopljem na tri stotine i pobio ih odjednom.  <span class="brojRetka" id="12">12</span>Za njim Dodonov sin Eleazar, Ahošanin, jedan između tri junaka.  <span class="brojRetka" id="13">13</span>On je bio s Davidom u Pas Damimu, kad su se Filistejci skupili na boj, a ondje je bilo polje puno ječma; kad je narod počeo bježati ispred Filistejaca,  <span class="brojRetka" id="14">14</span>oni su stali usred toga polja i obranili ga pobivši Filistejce. Tako im Jahve dade veliku pobjedu.</p><p class="pocetakParagrafa"> <span class="brojRetka" id="15">15</span>Trojica su između tridesetorice jednom sišla do hridi k Davidu u Adulamsku pećinu kad su filistejske čete stajale u taboru u Refaimskoj dolini.  <span class="brojRetka" id="16">16</span>David je tada bio u svojoj kuli, a filistejska je posada tada bila u Betlehemu.  <span class="brojRetka" id="17">17</span>David uzdahnu: »O kad bi me tko napojio vodom iz betlehemskoga studenca što je kod vrata!«  <span class="brojRetka" id="18">18</span>Tada ta trojica prodriješe kroz filistejski tabor i, zahvativši vode iz betlehemskoga studenca što je kod vrata, donesoše je i dadoše Davidu. Ali je David ne htjede piti, nego je proli kao ljevanicu Jahvi  <span class="brojRetka" id="19">19</span>govoreći: »Ne dao mi moj Bog da to učinim! Zar da pijem krv ovih ljudi? Ta izlažući život pogibli donijeli su vode.« I nije htio piti. To su, eto, učinila ta tri junaka.</p><p class="pocetakParagrafa"> <span class="brojRetka" id="20">20</span>Abišaj, Joabov brat, bio je vojvoda nad tridesetoricom; on je vitlao kopljem na tri stotine, pobio ih i proslavio se među tridesetoricom.  <span class="brojRetka" id="21">21</span>Bio je među trojicom ugledniji od druge dvojice i bio im vojvoda, ali prve trojice nije dostigao.</p><p class="pocetakParagrafa"> <span class="brojRetka" id="22">22</span>Jojadin sin Benaja, junak iz Kabseela, bogat junačkim djelima, ubio je dva sina Ariela iz Moaba; on je jednoga snježnog dana sišao i ubio lava usred jame.  <span class="brojRetka" id="23">23</span>Ubio je i nekog Egipćanina, čovjeka od pet lakata. Egipćanin je imao u ruci koplje kao tkalačko vratilo, a on je izišao preda nj sa štapom i, istrgavši Egipćaninu koplje iz ruke, ubio ga njegovim kopljem.  <span class="brojRetka" id="24">24</span>To je učinio Jojadin sin Benaja i proslavio se imenom među ona tri junaka.  <span class="brojRetka" id="25">25</span>Bio je najznamenitiji među tridesetoricom, ali one prve trojice nije dostigao. David ga postavi za zapovjednika svoje tjelesne straže.</p><p class="pocetakParagrafa"> <span class="brojRetka" id="26">26</span>Hrabri su junaci bili: Joabov brat Asahel, Dodonov sin Elhanan iz Betlehema,  <span class="brojRetka" id="27">27</span>Haroranin Šamot, Pelonjanin Heles;  <span class="brojRetka" id="28">28</span>Akešov sin Ira, Tekoanin, Abiezer Anatoćanin;  <span class="brojRetka" id="29">29</span>Sibkaj Hušaćanin, Ilaj Ahošanin;  <span class="brojRetka" id="30">30</span>Mahraj Netofaćanin, Baanin sin Heled, Netofaćanin;  <span class="brojRetka" id="31">31</span>Ribajev sin Itaj iz Gibeata sinova Benjaminovih, Benaja Piratonjanin;  <span class="brojRetka" id="32">32</span>Huraj iz Gaaških potoka, Abiel Arbaćanin;  <span class="brojRetka" id="33">33</span>Azmavet Bahurimljanin, Eljahba Šaalbonjanin.  <span class="brojRetka" id="34">34</span>Sinovi Hašema Gizonjanina: Sagejin sin Jonatan, Hararanin;  <span class="brojRetka" id="35">35</span>Sakarov sin Ahiam, Hararanin, Urov sin Elipal;  <span class="brojRetka" id="36">36</span>Hefer Mekeranin, Ahija Pelonjanin;  <span class="brojRetka" id="37">37</span>Hesro Karmelac, Ezbajev sin Naaraj;  <span class="brojRetka" id="38">38</span>Natanov brat Joel, Hagrijev sin Mibhar;  <span class="brojRetka" id="39">39</span>Amonac Selek, Beroćanin Nahraj, štitonoša Sarvijina sina Joaba;  <span class="brojRetka" id="40">40</span>Ira Jitranin, Gareb Jitranin;  <span class="brojRetka" id="41">41</span>Urija Hetit, Ahlajev sin Zabad;  <span class="brojRetka" id="42">42</span>Šizin sin Adina, Rubenovac, vojvoda Rubenova plemena, i s njime tridesetorica.  <span class="brojRetka" id="43">43</span>Maakin sin Hanan i Jošafat Mitnjanin.  <span class="brojRetka" id="44">44</span>Uzija Aštaroćanin, Šama i Jeiel, sinovi Aroerca Hotama;  <span class="brojRetka" id="45">45</span>Šimrijev sin Jediael i njegov brat Joha Tišanin.  <span class="brojRetka" id="46">46</span>Mahavac Eliel i Elnaamovi sinovi Jeribaj i Jošavja i Moabac Jitma;  <span class="brojRetka" id="47">47</span>Eliel i Obed i Mesobajanin Jaasiel.</p></p></p>