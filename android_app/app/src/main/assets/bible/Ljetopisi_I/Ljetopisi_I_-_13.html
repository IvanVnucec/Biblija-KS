<h4>Kovčeg saveza prenose iz Kirjat Jearima</h4><p class="pocetakParagrafa"> <span class="brojRetka" id="1">1</span>David je vijećao s tisućnicima, stotnicima i sa svim vođama.  <span class="brojRetka" id="2">2</span>I reče on svemu zboru Izraelovu: »Ako vam je pravo te ako je naš Bog Jahve odlučio tako, poslat ćemo glasnike k svojoj ostaloj braći u svim izraelskim zemljama, a tako i svećenicima s njima i levitima po gradovima pašnjaka njihovih, da se ujedine s nama.  <span class="brojRetka" id="3">3</span>Prenijet ćemo k sebi Kovčeg svoga Boga, jer ga nismo doista tražili za Šaulovih dana.«  <span class="brojRetka" id="4">4</span>Sav zbor odluči da se tako učini, jer je to bilo pravo u očima svega naroda.  <span class="brojRetka" id="5">5</span>Tako je David sabrao sav narod Izraelov od Egipatskoga Šihora pa do ulaza u Hamat da donesu Kovčeg Božji iz Kirjat Jearima.  <span class="brojRetka" id="6">6</span>Pošao je David sa svim Izraelom u Baalu, u Kirjat Jearim, koji je u Judi, da odande ponesu Kovčeg Božji nazvan imenom Jahve, koji stoluje nad kerubinima.  <span class="brojRetka" id="7">7</span>Povezli su Kovčeg Božji na novim kolima iz Abinadabove kuće; a Uza i Ahjo upravljali su kolima.  <span class="brojRetka" id="8">8</span>David i sav Izrael igrali su pred Bogom iz sve snage pjevajući uza zvuke citara, harfa, bubnjeva, cimbala i truba.  <span class="brojRetka" id="9">9</span>Kad su došli do Kidonova gumna, posegnu Uza rukom da pridrži Kovčeg jer ga volovi umalo ne prevrnuše.  <span class="brojRetka" id="10">10</span>Ali se Jahve razgnjevio na Uzu i udario ga zato što je pružio ruku prema Kovčegu. Umro je ondje pred Bogom.  <span class="brojRetka" id="11">11</span>Davidu bijaše žao što je Jahve onako udario Uzu i on prozva ono mjesto Peres Uza, kako se zove i dan-danas.  <span class="brojRetka" id="12">12</span>Toga se dana David uplaši Boga i reče: »Kako ću donijeti k sebi Kovčeg Božji?«  <span class="brojRetka" id="13">13</span>Nije dao svratiti Kovčega k sebi u Davidov grad, nego ga skloni u kuću Obed-Edoma Gitejca.  <span class="brojRetka" id="14">14</span>I ostade Kovčeg Božji kod Obed-Edomove obitelji, u njegovoj kući, tri mjeseca. Jahve stoga blagoslovi Obed-Edomovu kuću i sve što je imao.</p>