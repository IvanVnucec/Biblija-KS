<h4>Natanovo proročanstvo</h4><p class="pocetakParagrafa"> <span class="brojRetka" id="1">1</span>Kad se David nastanio u dvoru, rekao je proroku Natanu: »Pogledaj! Ja, evo, stojim u dvoru od cedrovine, a Kovčeg saveza Jahvina pod zavjesama!«  <span class="brojRetka" id="2">2</span>Natan odgovori Davidu: »Što ti je god na srcu, čini, jer je Bog s tobom.«</p><p class="pocetakParagrafa"> <span class="brojRetka" id="3">3</span>Ali još iste noći dođe Natanu ova Božja riječ:</p><p class="pocetakParagrafa"> <span class="brojRetka" id="4">4</span>»Idi i reci mome sluzi Davidu: Ovako govori Jahve: ‘Ti mi nećeš sagraditi kuće da prebivam u njoj.  <span class="brojRetka" id="5">5</span>Nisam nikad prebivao u kući otkako sam izveo Izraela iz Egipta pa do današnjega dana, nego sam išao od šatora do šatora i od prebivališta do prebivališta.  <span class="brojRetka" id="6">6</span>Dok sam hodio sa svim Izraelom, jesam li ijednu riječ rekao nekom od Izraelovih sudaca, kojima sam zapovjedio da budu pastiri mojem narodu, i kazao: Zašto mi ne sagradite kuću od cedrovine?’  <span class="brojRetka" id="7">7</span>Zato sad ovo reci mome sluzi Davidu: Ovako govori Jahve nad vojskama: ‘Ja sam te doveo s pašnjaka, od ovaca i koza, da budeš knez nad mojim izraelskim narodom.  <span class="brojRetka" id="8">8</span>Bio sam s tobom kuda si god išao, iskorijenio sam sve tvoje neprijatelje pred tobom. Ja ću ti pribaviti veliko ime, kao što je velikaško ime na zemlji.  <span class="brojRetka" id="9">9</span>Odredit ću prebivalište svome izraelskom narodu i posadit ću ga da živi na svojem mjestu i da ne luta više naokolo niti da ga zlikovci muče kao prije,  <span class="brojRetka" id="10">10</span>onda kad sam odredio suce nad svojim izraelskim narodom. Pokorit ću sve tvoje neprijatelje i učinit ću te velikim. Jahve će ti podići dom.  <span class="brojRetka" id="11">11</span>Jer kad se ispune tvoji životni dani i dođe vrijeme da počineš kod otaca, podići ću tvoga potomka nakon tebe, koji će biti između tvojih sinova, i utvrdit ću njegovo kraljevstvo.  <span class="brojRetka" id="12">12</span>On će mi sagraditi dom, a ja ću utvrditi njegovo prijestolje zauvijek.  <span class="brojRetka" id="13">13</span>Ja ću njemu biti otac, a on će meni biti sin: svoje naklonosti neću odvratiti od njega, kao što sam je odvratio od tvoga prethodnika.  <span class="brojRetka" id="14">14</span>Utvrdit ću ga u svojem domu i u svom kraljevstvu zauvijek, i prijestolje će mu čvrsto stajati zasvagda.’«</p><p class="pocetakParagrafa"> <span class="brojRetka" id="15">15</span>Natan prenese Davidu sve te riječi i cijelo viđenje.</p><p class="noviRedak"> <h4>Davidova molitva</h4><p class="pocetakParagrafa"> <span class="brojRetka" id="16">16</span>Tada kralj David dođe i stade pred Jahvu i reče:</p><p class="pocetakParagrafa">»Tko sam ja, o Bože Jahve, i što je moj dom te si me doveo dovde?  <span class="brojRetka" id="17">17</span>Pa i to je bilo premalo u tvojim očima, o Bože, nego si dao obećanja domu svoga sluge i za daleku budućnost i pogledao si na me kako se gleda na ugledna čovjeka, o Bože Jahve!  <span class="brojRetka" id="18">18</span>Pa što da ti još David govori o slavi tvoga sluge; ta ti poznaješ svoga slugu!  <span class="brojRetka" id="19">19</span>Jahve, radi svoga sluge i po svome srcu učinio si sve ovo veliko djelo, obznanivši ove veličajnosti.  <span class="brojRetka" id="20">20</span>Jahve, nema takvoga kakav si ti, niti ima Boga osim tebe, po svemu što smo ušima svojim čuli.  <span class="brojRetka" id="21">21</span>Postoji li ijedan narod na zemlji kao tvoj izraelski narod, radi kojega je Bog išao da ga izbavi sebi za narod, da tako stečeš sebi ime velikim i strašnim čudesima, izgoneći krivobožačka plemena pred svojim narodom koji si otkupio iz Egipta?  <span class="brojRetka" id="22">22</span>Tako si učinio svoj izraelski narod svojim narodom zauvijek, a ti si mu, Jahve, postao Bogom.  <span class="brojRetka" id="23">23</span>Zato sada, Jahve, neka bude čvrsta dovijeka riječ koju si dao svome sluzi i njegovu domu i učini kako si obrekao.  <span class="brojRetka" id="24">24</span>Neka bude čvrsta, da se veliča tvoje ime zauvijek i da se govori: ‘Jahve nad vojskama, Izraelov Bog, jest Bog nad Izraelom, a dom tvoga sluge Davida neka stoji čvrsto pred tobom.’  <span class="brojRetka" id="25">25</span>Jer si ti, moj Bože, javio uhu svoga sluge da ćeš mu podići dom, zato je tvoj sluga smogao hrabrosti da se pomoli pred tobom.  <span class="brojRetka" id="26">26</span>Uistinu, Jahve, ti si Bog i ti si ovo lijepo obećanje dao svome sluzi.  <span class="brojRetka" id="27">27</span>Zato se sada udostoj blagosloviti dom svoga sluge da ostane dovijeka pred tobom, jer kad ti, Jahve, blagosloviš, bit će blagoslovljen zasvagda.«</p></p>