<p class="pocetakParagrafa"> <span class="brojRetka" id="1">1</span>Poslije toga umrije Nahaš, kralj Amonaca, i zakralji mu se sin na njegovo mjesto.  <span class="brojRetka" id="2">2</span>David reče u sebi: »Iskazat ću ljubav Nahaševu sinu Hanunu jer je i njegov otac iskazao milost meni.« David uputi poslanike da mu izraze sućut zbog smrti njegova oca. Kad su Davidove sluge došle u zemlju Amonaca k Hanunu da mu izraze sućut,  <span class="brojRetka" id="3">3</span>rekoše knezovi Amonaca Hanunu: »Zar misliš da je David poslao ljude da ti izraze sućut zato što bi htio iskazati čast tvome ocu? Nisu li zato došle njegove sluge k tebi da razvide, istraže i uhode zemlju?«  <span class="brojRetka" id="4">4</span>Tada Hanun pograbi Davidove sluge i obrija ih, podreza im haljine dopola, do zadnjice, i posla ih natrag!  <span class="brojRetka" id="5">5</span>Kad su to javili Davidu, posla on čovjeka pred njih, jer su bili vrlo osramoćeni, i poruči im: »Ostanite u Jerihonu dok vam ne naraste brada pa se onda vratite.«</p><p class="pocetakParagrafa"> <span class="brojRetka" id="6">6</span>Kad su Amonovi sinovi vidjeli da su se omrazili s Davidom, poslao je Hanun s Amonovim sinovima tisuću srebrnih talenata da za plaću najme bojnih kola i konjanika iz Aram Naharajima, iz Aram Maake i iz Soba.  <span class="brojRetka" id="7">7</span>Najmili su za plaću trideset i dvije tisuće bojnih kola, i kralja Maake s njegovim narodom te su oni došli i utaborili se pred Medebom. Amonovi su se sinovi skupili iz svojih gradova i došli u boj.  <span class="brojRetka" id="8">8</span>Kad je to čuo David, poslao je Joaba sa svom svojom junačkom vojskom.  <span class="brojRetka" id="9">9</span>Amonovi sinovi iziđoše i svrstaše se u bojni red pred gradskim vratima; a kraljevi koji su došli stajali su zasebno na polju.  <span class="brojRetka" id="10">10</span>Vidjevši postavljene bojne redove prema sebi, sprijeda i straga, Joab probra najvrsnije među Izraelcima i svrsta ih prema Aramejcima.  <span class="brojRetka" id="11">11</span>Ostalu vojsku predade bratu Abišaju da je svrsta prema Amoncima.  <span class="brojRetka" id="12">12</span>I reče mu: »Ako Aramejci budu jači od mene, onda ti meni priskoči u pomoć; ako li Amonci budu jači od tebe, ja ću tebi pohrliti u pomoć.  <span class="brojRetka" id="13">13</span>Budi hrabar i junački se držimo radi naroda i radi gradova svoga Boga; a Jahve neka učini što je dobro u njegovim očima.«  <span class="brojRetka" id="14">14</span>Tada se Joab i vojska koja je bila s njim počeše primicati da udare na Aramejce, ali oni pobjegoše pred njima.  <span class="brojRetka" id="15">15</span>Kad su Amonci vidjeli da su Aramejci pobjegli, umakoše i oni ispred njegova brata Abišaja i povukoše se u grad. Tada se Joab vrati u Jeruzalem.</p><p class="pocetakParagrafa"> <span class="brojRetka" id="16">16</span>A Aramejci, vidjevši gdje su ih potukli Izraelci, uputili su poslanike i doveli Aramejce što su s onu stranu Rijeke, na čelu sa Šofakom, vojvodom Hadadezerove vojske.</p><p class="pocetakParagrafa"> <span class="brojRetka" id="17">17</span>Pošto su to javili Davidu, on skupi sve Izraelce i, prešavši preko Jordana, primače se Aramejcima i svrsta se prema njima; kad se David svrstao prema Aramejcima u bojni red, oni zametnuše s njime boj.  <span class="brojRetka" id="18">18</span>Ali Aramejci udariše u bijeg ispred Izraelaca i David im pobi sedam tisuća konja od bojnih kola i četrdeset tisuća pješaka; pogubio je i vojvodu Šofaka.  <span class="brojRetka" id="19">19</span>Kad Hadadezerove sluge vidješe da ih je razbio Izrael, sklopiše mir s Davidom i počeše mu služiti. A Aramejci se više nisu usuđivali pomagati Amoncima.</p><p class="noviRedak"> </p>