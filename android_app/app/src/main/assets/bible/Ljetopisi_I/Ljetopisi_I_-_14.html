<h4>Davidov dvor</h4><p class="pocetakParagrafa"> <span class="brojRetka" id="1">1</span>Tirski kralj Hiram posla k Davidu izaslanstvo i cedrovih drva, zidara i tesara da mu grade dvor.  <span class="brojRetka" id="2">2</span>Tada David spozna da ga je Jahve potvrdio za kralja nad Izraelom i da je uzvisio njegovo kraljevstvo radi svojega izraelskog naroda.</p><p class="pocetakParagrafa"> <span class="brojRetka" id="3">3</span>David je uzeo još žena u Jeruzalemu i imao još sinova i kćeri.  <span class="brojRetka" id="4">4</span>Evo imena djece koja mu se rodiše u Jeruzalemu: Šamua, Šobab, Natan, Salomon,  <span class="brojRetka" id="5">5</span>Jibhar, Elišua, Elpalet,  <span class="brojRetka" id="6">6</span>Nogah, Nefeg, Jafija,  <span class="brojRetka" id="7">7</span>Elišama, Beeljada i Elifelet.</p><p class="noviRedak"> <h4>Pobjeda nad Filistejcima</h4><p class="pocetakParagrafa"> <span class="brojRetka" id="8">8</span>Kad su Filistejci čuli da su Davida pomazali za kralja nad svim Izraelom, iziđoše svi da se dočepaju Davida. David, čuvši to, iziđe pred njih.  <span class="brojRetka" id="9">9</span>Filistejci dođoše i raširiše se po Refaimskoj dolini.  <span class="brojRetka" id="10">10</span>Tada David upita Boga: »Mogu li napasti Filistejce? Hoćeš li ih predati meni u ruke?« Jahve mu odgovori: »Napadni, jer ću ih predati tebi u ruke!«  <span class="brojRetka" id="11">11</span>Tada krenuše u Baal Perasim i David ih ondje pobi. David reče: »Bog je prodro među moje neprijatelje mojom rukom, kao što voda prodire.« Stoga se ono mjesto prozvalo Baal Perasim.  <span class="brojRetka" id="12">12</span>Ostavili su ondje svoje bogove; a David zapovjedi da ih spale.</p><p class="pocetakParagrafa"> <span class="brojRetka" id="13">13</span>Opet se Filistejci raširiše po onoj dolini.  <span class="brojRetka" id="14">14</span>David opet upita Boga, a Bog mu odgovori: »Ne idi za njima, nego ih opkoli i navali na njih s protivne strane Bekaima.  <span class="brojRetka" id="15">15</span>Pa kad začuješ topot koraka po bekaimskim vrhovima, onda izađi u boj, jer će tada ići Bog pred tobom da pobije filistejsku vojsku.«  <span class="brojRetka" id="16">16</span>David učini kako mu je zapovjedio Bog; i pobili su filistejsku vojsku od Gibeona do Gezera.</p><p class="pocetakParagrafa"> <span class="brojRetka" id="17">17</span>Davidovo se ime pročulo po svim zemljama, a Jahve uli strah od njega svim narodima.</p></p>