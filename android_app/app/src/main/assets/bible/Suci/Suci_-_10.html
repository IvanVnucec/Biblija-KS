<h3>7. TOLA</h3><p class="pocetakParagrafa"> <span class="brojRetka" id="1">1</span>Poslije Abimeleka ustao je Tola, sin Pue, sina Dodova, da izbavi Izraela. On bijaše iz Jisakarova plemena, a živio je u Šamiru, u Efrajimovoj gori.  <span class="brojRetka" id="2">2</span>Bio je sudac Izraelu dvadeset i tri godine, a kad je umro, pokopali su ga u Šamiru.</p><p class="noviRedak"> <h3>8. JAIR</h3> <span class="brojRetka" id="3">3</span>Poslije njega ustao je Jair Gileađanin, koji je bio sudac Izraelu dvadeset i dvije godine.  <span class="brojRetka" id="4">4</span>Imao je trideset sinova koji su jahali na tridesetero magaradi i imali trideset gradova što se do dana današnjega zovu Sela Jairova, a nalaze se u gileadskoj zemlji.  <span class="brojRetka" id="5">5</span>Kad umrije Jair, pokopaše ga u Kamonu.</p><p class="noviRedak"> <h3>9. JIFTAH</h3><h4>Jaram Amonaca</h4><p class="pocetakParagrafa"> <span class="brojRetka" id="6">6</span>Izraelci su opet stali činiti ono što Jahvi nije po volji. Služili su baalima i aštartama, aramejskim bogovima i sidonskim bogovima, bogovima Moabaca, bogovima Amonaca i bogovima Filistejaca. A Jahvu su napustili i nisu mu više služili.  <span class="brojRetka" id="7">7</span>Tad planu Jahve gnjevom i predade ih u ruke Filistejcima i Amoncima.  <span class="brojRetka" id="8">8</span>Oni su od tada osamnaest godina satirali i tlačili Izraelce – sve Izraelce koji življahu s onu stranu Jordana, u zemlji amorejskoj, koja je u Gileadu.  <span class="brojRetka" id="9">9</span>Potom su Amonci prešli Jordan da zavojšte i na Judu, Benjamina i na Efrajima te se Izrael nađe u velikoj nevolji.</p><p class="pocetakParagrafa"> <span class="brojRetka" id="10">10</span>Tada zavapiše Izraelci Jahvi govoreći: »Griješili smo prema tebi jer smo ostavili Jahvu, svoga Boga, da bismo služili baalima.«  <span class="brojRetka" id="11">11</span>A Jahve odgovori Izraelcima: »Nisu li vas tlačili Egipćani i Amorejci, Amonci i Filistejci,  <span class="brojRetka" id="12">12</span>Sidonci, Amalečani i Midjanci? Ali kad ste zavapili prema meni, nisam li vas izbavio iz njihovih ruku?  <span class="brojRetka" id="13">13</span>Ali vi ostaviste mene i uzeste služiti drugim bogovima. Zbog toga vas neću više izbavljati.  <span class="brojRetka" id="14">14</span>Idite i vapite za pomoć onim bogovima koje ste izabrali! Neka vas oni izbave iz vaše nevolje!«  <span class="brojRetka" id="15">15</span>Izraelci odgovoriše Jahvi: »Sagriješili smo! Čini s nama što ti drago, samo nas danas izbavi!«  <span class="brojRetka" id="16">16</span>I odstraniše tuđe bogove i počeše opet služiti Jahvi. A Jahve više ne mogaše trpjeti da Izraelci pate.  <span class="brojRetka" id="17">17</span>Kada su se Amonci sabrali i utaborili u Gileadu, skupiše se i Izraelci i utaboriše se u Mispi.  <span class="brojRetka" id="18">18</span>Tada narod i knezovi gileadski rekoše jedni drugima: »Koji čovjek povede boj protiv Amonaca, neka bude poglavar svima koji žive u Gileadu.«</p></p>