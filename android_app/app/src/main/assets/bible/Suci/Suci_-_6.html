<h3>5. GIDEON</h3><h4>Izrael pod jarmom Midjanaca</h4><p class="pocetakParagrafa"> <span class="brojRetka" id="1">1</span>Opet su Izraelci činili što je zlo u Jahvinim očima; i Jahve ih predade u ruke Midjancima za sedam godina.  <span class="brojRetka" id="2">2</span>Teška bijaše ruka Midjanaca nad Izraelom. Da bi izmakli Midjancima, Izraelci se sklanjahu u gorske pukotine, špilje i skrovišta.  <span class="brojRetka" id="3">3</span>I kada bi Izraelci posijali, dolazili bi na njih Midjanci i Amalečani i sinovi Istoka.  <span class="brojRetka" id="4">4</span>Utaborivši se na njihovoj zemlji, uništavali bi rod zemlje sve do Gaze. Ne ostavljahu Izraelu ništa da se prehrani, ni ovce ni koze, ni vola ni magarca,  <span class="brojRetka" id="5">5</span>jer dolažahu sa svojim stadima i svojim šatorima u takvu mnoštvu kao skakavci; ne bijaše broja njima ni njihovim devama; preplavili bi zemlju, opustošili je.  <span class="brojRetka" id="6">6</span>Tako su Midjanci bacili Izraela u veliku bijedu te Izraelci zavapiše Jahvi.</p><p class="noviRedak"> <h4>Jedan prorok</h4><p class="pocetakParagrafa"> <span class="brojRetka" id="7">7</span>Kad su Izraelci zavapili Jahvi zbog Midjanaca,  <span class="brojRetka" id="8">8</span>Jahve posla Izraelcima proroka koji im reče: »Ovako kaže Jahve, Bog Izraelov: ‘Ja sam vas izveo iz Egipta, izbavio vas iz kuće ropstva.  <span class="brojRetka" id="9">9</span>Ja sam vas oslobodio od ruke Egipćana i od ruke svih vaših tlačitelja. Protjerao sam ih pred vama, dao vam njihovu zemlju  <span class="brojRetka" id="10">10</span>i rekao vam: Ja sam Jahve, Bog vaš. Ne štujte bogova Amorejaca u kojih zemlji živite. Ali vi ne poslušaste moga glasa.’«</p><p class="noviRedak"> <h4>Gideonov poziv</h4><p class="pocetakParagrafa"> <span class="brojRetka" id="11">11</span>Anđeo Jahvin dođe i sjede pod hrast kod Ofre koji pripadaše Joašu Abiezerovu. Njegov sin Gideon vrhao je pšenicu na tijesku da bi je sačuvao od Midjanaca.  <span class="brojRetka" id="12">12</span>I ukaza mu se anđeo Jahvin i reče mu: »Jahve s tobom, hrabri junače!«  <span class="brojRetka" id="13">13</span>Gideon mu odgovori: »Oh, gospodaru, ako je Jahve s nama, zašto nas sve ovo snađe? Gdje su sva ona čudesa njegova o kojima nam pripovijedahu oci naši govoreći: ‘Nije li nas Jahve iz Egipta izveo?’ A sada nas je Jahve ostavio, predao nas u ruke Midjancima.«</p><p class="pocetakParagrafa"> <span class="brojRetka" id="14">14</span>Jahve se tad okrenu prema njemu i reče mu: »Idi s tom snagom u sebi i izbavit ćeš Izraela iz ruke Midjanaca. Ne šaljem li te ja?«  <span class="brojRetka" id="15">15</span>»Ali, gospodaru«, odgovori mu Gideon, »kako ću izbaviti Izraela? Moj je rod najmanji u Manašeovu plemenu, a ja sam posljednji u kući svoga oca.«  <span class="brojRetka" id="16">16</span>Jahve mu reče: »Ja ću biti s tobom te ćeš pobijediti Midjance kao jednoga.«  <span class="brojRetka" id="17">17</span>Gideon mu reče: »Ako sam našao milost u tvojim očima, daj mi znak da ti govoriš sa mnom.  <span class="brojRetka" id="18">18</span>Nemoj otići odavde dok se ne vratim s darom i stavim ga preda te.« A on odgovori: »Ostat ću dok se ne vratiš.«</p><p class="pocetakParagrafa"> <span class="brojRetka" id="19">19</span>Gideon ode, zgotovi jare i od efe brašna načini beskvasne hljebove, stavi meso u košaricu i juhu u lonac pa donese sve to pod hrast.  <span class="brojRetka" id="20">20</span>Anđeo Jahvin reče mu: »Uzmi meso i beskvasne hljebove, stavi ih na tu stijenu, a juhu prolij.« On učini tako.  <span class="brojRetka" id="21">21</span>Anđeo Jahvin tad uze štap što ga je držao i vrhom dotaknu meso i beskvasne hljebove. Oganj planu iz stijene, spali meso i beskvasne hljebove. Anđeo Jahvin nato iščeze pred njegovim očima.  <span class="brojRetka" id="22">22</span>Tad Gideon vidje da je to bio anđeo Jahvin i reče: »Jao, Jahve, Gospode! Anđela Jahvina vidjeh licem u lice!«  <span class="brojRetka" id="23">23</span>Jahve mu odgovori: »Mir s tobom! Ne boj se, nećeš umrijeti!«</p><p class="pocetakParagrafa"> <span class="brojRetka" id="24">24</span>Gideon podiže na tome mjestu žrtvenik Jahvi i nazva ga »Jahve-Mir«. Žrtvenik još i danas stoji u Ofri Abiezerovoj.</p><p class="noviRedak"> <h4>Gideon protiv Baala</h4><p class="pocetakParagrafa"> <span class="brojRetka" id="25">25</span>Iste noći Jahve reče Gideonu: »U svojega oca uzmi utovljena junca, junca od sedam godina, i razori Baalov žrtvenik i posijeci gaj pokraj njega.  <span class="brojRetka" id="26">26</span>Potom podigni žrtvenik Jahvi, Bogu svome, na vrhu te gorske stijene i dobro ga uredi. Uzmi junca i prinesi paljenicu na drvima Ašere što ih u gaju nasiječeš.«  <span class="brojRetka" id="27">27</span>Tada Gideon uze deset ljudi između svojih slugu i učini kako mu je zapovjedio Jahve. Ali kako se bojao svoje obitelji i građana, učini to noću.  <span class="brojRetka" id="28">28</span>Kad su građani sutradan poranili, a to razoren Baalov žrtvenik i gaj posječen pored njega, a junac žrtvovan kao paljenica na novom oltaru.  <span class="brojRetka" id="29">29</span>I pitahu jedni druge: »Tko je to učinio?« Ispitaše, istražiše pa rekoše: »Gideon, Joašev sin, učini to.«  <span class="brojRetka" id="30">30</span>Tada građani rekoše Joašu: »Izvedi sina da umre jer je razorio Baalov žrtvenik i posjekao gaj pored njega.«  <span class="brojRetka" id="31">31</span>Joaš odgovori svima koji stajahu oko njega: »Zar ćete vi braniti Baala? Zar ćete ga vi spašavati? Tko brani Baala, bit će pogubljen prije sutrašnjeg dana. Ako je on bog, neka se sam brani od Gideona što mu je razorio žrtvenik.«  <span class="brojRetka" id="32">32</span>Toga dana prozvali su Gideona Jerubaal jer se govorilo: »Neka sam Baal s njim obračuna što mu je srušio žrtvenik.«</p><p class="noviRedak"> <h4>Poziv na oružje</h4><p class="pocetakParagrafa"> <span class="brojRetka" id="33">33</span>Svi Midjanci, Amalečani i sinovi Istoka bijahu se sakupili i, prešavši Jordan, utaborili se u Jizreelskoj ravnici.  <span class="brojRetka" id="34">34</span>Duh Jahvin obuze Gideona i on zasvira u rog, a Abiezerov rod stade iza njega.  <span class="brojRetka" id="35">35</span>Posla on glasnike po svem plemenu Manašeovu te i oni stadoše iza njega. Posla glasnike i u pleme Ašerovo, Zebulunovo i Naftalijevo te im i oni krenuše ususret.</p><p class="noviRedak"> <h4>Pokus s runom</h4><p class="pocetakParagrafa"> <span class="brojRetka" id="36">36</span>Gideon reče Bogu: »Ako zaista hoćeš osloboditi Izraela mojom rukom, kao što si obećao,  <span class="brojRetka" id="37">37</span>evo ću metnuti ovčje runo na gumno: ako bude rose samo na runu, a zemlja ostane suha, tada ću znati da ćeš mojom rukom izbaviti Izraela, kao što si obećao.«</p><p class="pocetakParagrafa"> <span class="brojRetka" id="38">38</span>I bî tako. Gideon urani sutradan te iscijedi rosu iz runa – punu zdjelu vode.</p><p class="pocetakParagrafa"> <span class="brojRetka" id="39">39</span>Opet Gideon reče Bogu: »Ne razgnjevi se na me što ti progovaram još jednom. Dopusti mi da još ovaj put pokušam s runom: neka samo runo bude suho, a neka po svoj zemlji bude rosa!«</p><p class="pocetakParagrafa"> <span class="brojRetka" id="40">40</span>I Bog one noći učini tako: samo je runo ostalo suho, a po svoj zemlji pala rosa.</p></p></p></p></p></p>