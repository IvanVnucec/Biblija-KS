<h4>Zgoda s vratima Gaze</h4><p class="pocetakParagrafa"> <span class="brojRetka" id="1">1</span>Odatle ode Samson u Gazu; ondje vidje neku bludnicu i uđe k njoj.  <span class="brojRetka" id="2">2</span>Žiteljima Gaze javiše: »Samson je došao ovamo!« Opkoliše ga i vrebahu ga svu noć na gradskim vratima. Svu noć bijahu mirni. »Pričekajmo do zore«, mišljahu, »pa ćemo ga ubiti.«  <span class="brojRetka" id="3">3</span>Ali je Samson ležao samo do ponoći, a o ponoći ustade, dohvati gradska vrata s oba dovratnika, iščupa ih zajedno s prijevornicom, metnu ih na ramena i odnese na vrh gore koja je nasuprot Hebronu i položi ih ondje.</p><p class="noviRedak"> <h4>Delila izdaje Samsona</h4><p class="pocetakParagrafa"> <span class="brojRetka" id="4">4</span>Poslije toga zamilova on neku ženu iz doline Soreka po imenu Delila.  <span class="brojRetka" id="5">5</span>Filistejski knezovi dođoše k njoj i rekoše joj: »Zavedi ga i doznaj gdje stoji njegova velika snaga, kako bismo ga mogli svladati pa da ga svežemo i učinimo nemoćnim. A dat će ti svaki od nas po tisuću i sto srebrnih šekela.«</p><p class="pocetakParagrafa"> <span class="brojRetka" id="6">6</span>Delila upita Samsona: »Kaži mi gdje stoji tvoja velika snaga i čime bi se mogao svezati i svladati.«  <span class="brojRetka" id="7">7</span>Samson joj odgovori: »Da me svežu sa sedam svježih još neosušenih žila od lûka, onemoćao bih i postao kao običan čovjek.«</p><p class="pocetakParagrafa"> <span class="brojRetka" id="8">8</span>Filistejski knezovi donesu Delili sedam svježih još neosušenih žila i ona ga veza njima.  <span class="brojRetka" id="9">9</span>Kod nje u sobi bijaše zasjeda i ona viknu: »Samsone, eto Filistejaca na te!« On pokida žile kao što se prekine kučina kad se primakne ognju. I tako ne doznadoše za tajnu njegove snage.</p><p class="pocetakParagrafa"> <span class="brojRetka" id="10">10</span>Tad reče Delila Samsonu: »Prevario si me i slagao mi. Ali mi sada kaži čime bi te trebalo vezati.«  <span class="brojRetka" id="11">11</span>On joj odgovori: »Da me dobro svežu novim još neupotrijebljenim užetima, onemoćao bih i postao kao običan čovjek.«  <span class="brojRetka" id="12">12</span>Tada Delila uze nova užeta, sveza ga njima i viknu mu: »Samsone, eto Filistejaca na te!« Kod nje u sobi bijaše zasjeda, ali on prekide užeta na rukama kao da su konci.</p><p class="pocetakParagrafa"> <span class="brojRetka" id="13">13</span>Tada Delila reče Samsonu: »Varaš me svejednako i lažeš mi. Kaži mi napokon čime bi te trebalo vezati.« On joj odgovori: »Da otkaš sedam pramenova moje kose na tkalačkom stanu i da ih zaglaviš klinom, onemoćao bih i postao kao običan čovjek.«  <span class="brojRetka" id="14">14</span>Ona ga uspava i otka sedam pramenova njegove kose na tkalačkom stanu, zabi klin i viknu mu: »Eto Filistejaca na te, Samsone!« On se probudi i istrgne i klin i tkalački stan. I nije otkrila tajnu njegove snage.</p><p class="pocetakParagrafa"> <span class="brojRetka" id="15">15</span>Delila mu reče: »Kako možeš reći da me ljubiš kad tvoje srce nije sa mnom? Triput si me već prevario i nisi mi kazao gdje je tvoja velika snaga.«  <span class="brojRetka" id="16">16</span>Kako mu je svakog dana dodijavala molbama i mučila ga, njemu već dozlogrdje.  <span class="brojRetka" id="17">17</span>I otvori joj cijelo svoje srce: »Nikada britva nije prešla po mojoj glavi jer sam od majčine utrobe nazirej Božji. Da me obriju, sva bi me snaga ostavila, onemoćao bih i postao bih kao običan čovjek.«</p><p class="pocetakParagrafa"> <span class="brojRetka" id="18">18</span>Delila tad shvati da joj je otvorio cijelo svoje srce; pozva filistejske knezove i reče im: »Dođite sada jer mi je otvorio cijelo svoje srce.« I filistejski knezovi dođoše k njoj i donesoše sa sobom novac.  <span class="brojRetka" id="19">19</span>Uspavavši Samsona na svojim koljenima, ona dozva čovjeka te mu obrija s glave sedam pramenova kose. Tako on poče slabjeti i ostavi ga snaga.  <span class="brojRetka" id="20">20</span>Kad ona povika: »Samsone, eto Filistejaca na te!« on se probudi i pomisli: »Izvući ću se kao i uvijek i oslobodit ću se.« Ali nije znao da se Jahve od njega okrenuo.  <span class="brojRetka" id="21">21</span>Filistejci ga uhvatiše, iskopaše mu oči i odvedoše ga u Gazu. Okovaše ga dvostrukim mjedenim lancem te je okretao mlin u tamnici.</p><p class="noviRedak"> <h4>Samsonova osveta i smrt</h4><p class="pocetakParagrafa"> <span class="brojRetka" id="22">22</span>Ali kosa gdje mu je obrijaše počne opet rasti.  <span class="brojRetka" id="23">23</span>A knezovi se filistejski skupiše da prinesu veliku žrtvu svome bogu Dagonu i da se provesele. Govorahu oni:</p><p class="stih2">»Bog naš predade nam u ruke</p><p class="stih2">Samsona, našeg neprijatelja.«</p><p class="pocetakParagrafa"> <span class="brojRetka" id="24">24</span>A narod, vidjevši ga, uze hvaliti svoga boga i klicati u njegovu čast govoreći:</p><p class="stih2">»Bog naš predade nam u ruke</p><p class="stih2">Samsona, našeg neprijatelja,</p><p class="stih2">koji nam je zemlju pustošio</p><p class="stih2">i tolike naše usmrtio.«</p><p class="pocetakParagrafa"> <span class="brojRetka" id="25">25</span>Kad im se srce razigralo, povikaše: »Dovedite Samsona da nas zabavlja!« I dovedoše iz tamnice Samsona i on igraše pred njima; a onda ga postaviše među stupove.  <span class="brojRetka" id="26">26</span>Samson tada reče dječaku koji ga je vodio za ruku: »Vodi me i pomozi mi da opipam stupove na kojima počiva zdanje da se naslonim na njih.«  <span class="brojRetka" id="27">27</span>A kuća bijaše puna ljudi i žena. Bijahu tu i svi filistejski knezovi, a na krovu tri tisuće ljudi koji su gledali kako Samson igra.</p><p class="pocetakParagrafa"> <span class="brojRetka" id="28">28</span>Samson zavapi Jahvi: »Gospodine Jahve, spomeni me se i samo mi još sada podaj snagu da se Filistejcima odjednom osvetim za oba oka.«  <span class="brojRetka" id="29">29</span>I Samson napipa dva srednja stupa na kojima počivaše zdanje, oprije se o njih, desnom o jedan, a lijevom o drugi,  <span class="brojRetka" id="30">30</span>i viknu: »Neka poginem s Filistejcima!« Nato uprije iz sve snage i sruši zdanje na knezove i na sav narod koji se ondje nalazio. Više ih ubi umirući nego što ih pobi za života.  <span class="brojRetka" id="31">31</span>Poslije dođoše njegova braća i sva kuća njegova oca, uzeše ga i odnesoše i pokopaše ga između Sore i Eštaola, u grobu Manoaha, oca njegova. On je sudio Izraelu dvadeset godina.</p></p></p>