<h3>4. DEBORA I BARAK</h3><h4>Izrael pod jarmom Kanaanaca</h4><p class="pocetakParagrafa"> <span class="brojRetka" id="1">1</span>Poslije smrti Ehudove Izraelci su opet stali činiti što Jahvi nije po volji  <span class="brojRetka" id="2">2</span>i Jahve ih predade u ruke Jabinu, kanaanskom kralju koji je vladao u Hasoru. Vojskovođa vojsci njegovoj bijaše Sisera, koji je živio u Harošetu Poganskom.  <span class="brojRetka" id="3">3</span>Tad Izraelci zavapiše Jahvi. Jer Jabin imaše devet stotina željeznih bojnih kola i teško je tlačio Izraelce dvadeset godina.</p><p class="noviRedak"> <h4>Debora</h4><p class="pocetakParagrafa"> <span class="brojRetka" id="4">4</span>U to vrijeme Izraelu je sudila proročica Debora, žena Lapidotova.  <span class="brojRetka" id="5">5</span>Živjela je pod Deborinom palmom između Rame i Betela u Efrajimovoj gori i k njoj su dolazili Izraelci da presuđuje u njihovim sporovima.  <span class="brojRetka" id="6">6</span>Ona dozva Baraka, sina Abinoamova, iz Naftalijeva Kedeša i reče mu: »Evo što ti Jahve, Bog Izraelov, zapovijeda: ‘Idi, kreni na goru Tabor i uzmi sa sobom deset tisuća ljudi između Naftalijevih i Zebulunovih sinova.  <span class="brojRetka" id="7">7</span>Ja ću k tebi na Kišonski potok privući Siseru, vojskovođu Jabinove vojske, s njegovim bojnim kolima i svim ratnicima te ću ga predati u tvoje ruke.’«</p><p class="pocetakParagrafa"> <span class="brojRetka" id="8">8</span>Barak joj odgovori: »Ako ti pođeš sa mnom, ići ću; ako li ne pođeš sa mnom, ne idem.«  <span class="brojRetka" id="9">9</span>»Idem s tobom«, reče mu ona, »ali na putu kojim ćeš poći slava neće tebi pripasti jer će Jahve ženi predati u ruke Siseru.« Tada Debora ustane i pođe s Barakom u Kedeš.  <span class="brojRetka" id="10">10</span>Onamo je Barak pozvao Zebuluna i Naftalija. Deset tisuća ljudi pođe za njim, a išla je s njim i Debora.</p><p class="noviRedak"> <h4>Heber Kenijac</h4><p class="pocetakParagrafa"> <span class="brojRetka" id="11">11</span>Heber Kenijac bijaše se odvojio od Kajina, jednoga od sinova Hababa, tasta Mojsijeva; razapeo je svoj šator kod hrasta u Saananimu, nedaleko od Kedeša.</p><p class="noviRedak"> <h4>Siserin poraz</h4><p class="pocetakParagrafa"> <span class="brojRetka" id="12">12</span>Javiše Siseri da je Barak, sin Abinoamov, izašao na goru Tabor.  <span class="brojRetka" id="13">13</span>Nato Sisera sabra sva svoja kola, devet stotina željeznih kola, i sve ljude koje je doveo od Harošeta Poganskog do Kišonskog potoka.  <span class="brojRetka" id="14">14</span>Debora reče Baraku: »Ustani, evo dana kada će Jahve predati Siseru u tvoje ruke! Sam Jahve ide pred tobom!« I Barak siđe s gore Tabora s deset tisuća ljudi za sobom.  <span class="brojRetka" id="15">15</span>Jahve zastraši Siseru, sva njegova kola i čitavu njegovu vojsku, koja naže u bijeg pred mačem Barakovim. Sisera siđe sa svojih kola i pobježe pješice.  <span class="brojRetka" id="16">16</span>Barak je gonio kola i vojsku sve do Harošeta Poganskog. Sva je Siserina vojska pala od oštrog mača i nijedan čovjek nije umakao.</p><p class="noviRedak"> <h4>Siserina smrt</h4><p class="pocetakParagrafa"> <span class="brojRetka" id="17">17</span>Sisera je dotle bježao pješice prema šatoru Jaele, žene Hebera Kenijca, jer između Jabina, kralja hasorskog, i kuće Hebera Kenijca bijaše mir.  <span class="brojRetka" id="18">18</span>Jaela iziđe Siseri ususret i reče mu: »Zaustavi se, gospodaru, svrati se k meni. Ne boj se ničega!« On svrati k njoj pod šator, a ona ga pokri pokrivačem.  <span class="brojRetka" id="19">19</span>On joj reče: »Daj mi malo vode jer sam žedan.« Ona otvori mijeh s mlijekom, napoji ga i opet ga pokri.  <span class="brojRetka" id="20">20</span>»Stani na ulazu u šator«, reče joj on, »pa ako tko naiđe i zapita te: ‘Ima li tu koga?’, ti odgovori: ‘Nema!’«  <span class="brojRetka" id="21">21</span>A Jaela, žena Heberova, uze šatorski klin i čekić u ruke, tiho mu se približi i zabi mu klin kroza sljepoočice tako da se zario u zemlju. On od iscrpljenosti bijaše tvrdo zaspao i tako umrije.  <span class="brojRetka" id="22">22</span>I gle, dođe Barak progoneći Siseru. Jaela iziđe preda nj i reče mu: »Dođi da ti pokažem čovjeka koga tražiš.« On uđe k njoj, i gle – Sisera ležaše mrtav, s klinom u sljepoočici.</p><p class="noviRedak"> <h4>Izbavljenje Izraela</h4><p class="pocetakParagrafa"> <span class="brojRetka" id="23">23</span>Tako je Bog u onaj dan ponizio Jabina, kralja kanaanskog, pred Izraelcima.  <span class="brojRetka" id="24">24</span>Ruka Izraelaca postajaše sve teža Jabinu, kralju kanaanskom, dok ga nije napokon zatrla.</p></p></p></p></p></p>