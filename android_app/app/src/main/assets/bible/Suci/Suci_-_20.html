<h4>Izraelci odlučuju osvetiti zločin u Gibei</h4><p class="pocetakParagrafa"> <span class="brojRetka" id="1">1</span>Tada iziđe sav Izrael i sabra se sva zajednica kao jedan čovjek, od Dana do Beer Šebe i do gileadske zemlje, kod Jahve u Mispi.  <span class="brojRetka" id="2">2</span>Glavari svega naroda, svih Izraelovih plemena, dođoše na zbor Božjeg naroda, četiri stotine tisuća pješaka vičnih maču.  <span class="brojRetka" id="3">3</span>A Benjaminovci doznaše da su Izraelovi sinovi uzišli u Mispu. Sinovi Izraelovi zapitaše tada: »Kažite nam kako se dogodio zločin!«  <span class="brojRetka" id="4">4</span>Levit, muž ubijene žene, uze riječ: »Došao sam s inočom u Benjaminovu Gibeu da prenoćim.  <span class="brojRetka" id="5">5</span>A građani Gibee ustadoše na mene i noću opkoliše kuću u kojoj sam bio; mene su htjeli ubiti, a moju su inoču silovali tako da je umrla.  <span class="brojRetka" id="6">6</span>Zato sam uzeo mrtvu inoču, rasjekao je u komade i razaslao je u sve krajeve Izraelove baštine, jer su počinili sramotno djelo u Izraelu.  <span class="brojRetka" id="7">7</span>Izraelci, evo vas svih ovdje. Posavjetujte se i ovdje stvorite odluku.«</p><p class="pocetakParagrafa"> <span class="brojRetka" id="8">8</span>Sav narod ustade kao jedan čovjek govoreći: »Neka se nitko od nas ne vraća svome šatoru, neka nitko ne ide svojoj kući!  <span class="brojRetka" id="9">9</span>Nego da sada ovo učinimo Gibei: bacit ćemo ždrijeb;  <span class="brojRetka" id="10">10</span>i uzet ćemo iz svih Izraelovih plemena po deset ljudi od stotine, po stotinu od tisuće i po tisuću od deset tisuća: oni će nositi hranu vojsci, onima koji će krenuti da kazne Benjaminovu Gibeu za sramotu što ju je počinila u Izraelu.«  <span class="brojRetka" id="11">11</span>I sabraše se svi Izraelci protiv onoga grada, udruženi kao jedan čovjek.</p><p class="noviRedak"> <h4>Opiranje Benjaminovaca</h4><p class="pocetakParagrafa"> <span class="brojRetka" id="12">12</span>Tada Izraelova plemena razaslaše poslanike po svemu Benjaminovu plemenu s porukom: »Kakav se to zločin dogodio među vama?  <span class="brojRetka" id="13">13</span>Sada izručite one opake ljude što su u Gibei da ih smaknemo te iskorijenimo zlo iz Izraela!« Ali Benjaminovci ne htjedoše poslušati svoje braće Izraelaca.</p><p class="noviRedak"> <h4>Prvi okršaji</h4><p class="pocetakParagrafa"> <span class="brojRetka" id="14">14</span>Benjaminovci se skupiše u Gibeu iz svojih gradova da se pobiju s Izraelcima.  <span class="brojRetka" id="15">15</span>A Benjaminovaca koji su došli iz raznih gradova nabrojiše toga dana dvadeset i šest tisuća ljudi vičnih maču, bez stanovnika Gibee.  <span class="brojRetka" id="16">16</span>Od svega toga naroda bijaše sedam stotina vrsnih ljudi, koji su bili ljevaci, i svaki je taj gađao kamenom iz praćke navlas točno, ne promašujući cilja.  <span class="brojRetka" id="17">17</span>A bijaše Izraelaca, osim sinova Benjaminovih, četiri stotine tisuća, sve ljudi vičnih maču i sve samih ratnika.  <span class="brojRetka" id="18">18</span>I sinovi Izraelovi, ustavši, pođoše u Betel da se posavjetuju s Bogom: »Tko će od nas prvi u boj protiv Benjaminovaca?« – zapitaše Izraelci. A Jahve odgovori: »Neka Juda pođe prvi.«</p><p class="pocetakParagrafa"> <span class="brojRetka" id="19">19</span>Izjutra krenuše Izraelci te se utaboriše pred Gibeom.  <span class="brojRetka" id="20">20</span>Krenuvši u boj protiv Benjaminovaca, svrstaše se u bojni red pred Gibeom.  <span class="brojRetka" id="21">21</span>A Benjaminovci iziđoše iz Gibee i pobiše toga dana Izraelu dvadeset i dvije tisuće ljudi, koji ostadoše na onome polju.  <span class="brojRetka" id="22">22</span>Izraelci odoše i plakahu pred Jahvom sve do večeri, a onda upitaše Jahvu govoreći: »Moramo li opet izići u boj protiv sinova svoga brata Benjamina?« A Jahve im odgovori: »Pođite na njega!«  <span class="brojRetka" id="23">23</span>Tada se vojska Izraelovih sinova ohrabri i nanovo svrsta u bojni red na istome mjestu gdje se svrstala prvog dana.  <span class="brojRetka" id="24">24</span>Drugoga se dana Izraelci približiše Benjaminovcima,  <span class="brojRetka" id="25">25</span>ali toga drugog dana Benjamin iziđe iz Gibee pred njih i pobi Izraelcima još osamnaest tisuća ljudi, koji ostadoše na onome polju – sve sami poizbor ratnici, vični maču.  <span class="brojRetka" id="26">26</span>Tada svi Izraelci i sav narod odoše u Betel te plakahu i stajahu ondje pred Jahvom; cio su dan postili do večeri, prinosili paljenice i žrtve pomirnice pred Jahvom.  <span class="brojRetka" id="27">27</span>I tad opet Izraelci upitaše Jahvu, jer se u ono vrijeme Kovčeg saveza Božjega nalazio na tome mjestu,  <span class="brojRetka" id="28">28</span>i Pinhas, sin Aronova sina Eleazara, posluživaše ga. Oni upitaše: »Moramo li opet izići u boj protiv sinova našega brata Benjamina?« A Jahve im odgovori: »Pođite, jer ću ih sutra predati u vaše ruke.«</p><p class="noviRedak"> <h4>Poraz i zator Benjaminov</h4><p class="pocetakParagrafa"> <span class="brojRetka" id="29">29</span>Tad Izrael postavi čete u zasjedu oko Gibee.  <span class="brojRetka" id="30">30</span>Trećega dana pođoše Izraelci protiv Benjaminovaca i svrstaše se u bojne redove pred Gibeom, kao i prije.  <span class="brojRetka" id="31">31</span>Benjaminovci iziđoše na njih, a oni ih odmamiše daleko od grada. Kao i prije, ubijahu Benjaminovci neke po putovima, od kojih jedan ide u Betel, a drugi u Gibeu; ubiše tako oko trideset Izraelaca.  <span class="brojRetka" id="32">32</span>I govorahu Benjaminovci: »Evo ih tučemo kao i prvi put.« A Izraelci rekoše: »Bježimo dok ih ne odmamimo na otvorene putove, daleko od grada!«  <span class="brojRetka" id="33">33</span>Tada se glavnina Izraelove vojske pomakne sa svoga položaja i svrsta se u bojni red kod Baal Tamara, a zasjeda Izraelova iziđe iz svog skrovišta zapadno od Gibee.  <span class="brojRetka" id="34">34</span>Deset tisuća vrsnih ljudi izabranih iz sveg Izraela sleže se prema Gibei. Boj bijaše žestok. Benjaminovci nisu ni slutili da će ih zadesiti zlo.  <span class="brojRetka" id="35">35</span>I Jahve potuče Benjamina pred Izraelom toga dana te Izraelci pobiše Benjaminu dvadeset i pet tisuća i sto ljudi vičnih maču.  <span class="brojRetka" id="36">36</span>Benjaminovci vidješe da su pobijeđeni.</p><p class="pocetakParagrafa">Ljudi Izraelci bijahu se povukli sa svojih bojnih položaja pred Benjaminom uzdajući se u zasjedu što su je postavili oko Gibee.  <span class="brojRetka" id="37">37</span>A oni koji bijahu u zasjedi navališe brže na Gibeu i, ušavši u nju, posjekoše oštrim mačem sve stanovništvo.  <span class="brojRetka" id="38">38</span>Izraelovi se ljudi bijahu dogovorili s onima u zasjedi da ovi podignu iz grada stup dima kao znak:  <span class="brojRetka" id="39">39</span>tada bi se Izraelovi ljudi povukli iz boja. Benjamin poče ubijati Izraelce i posiječe im tridesetak ljudi. »Doista, padaju pred nama kao u prijašnjem boju.«  <span class="brojRetka" id="40">40</span>A kada se znak, stup dima, počeo dizati iz grada, obazre se Benjamin i vidje kako se plamen iz svega grada diže prema nebu.  <span class="brojRetka" id="41">41</span>Tada se Izraelovi ljudi okrenuše, a Benjaminovce obuze užas jer vidješe da ih je zadesilo zlo.</p><p class="pocetakParagrafa"> <span class="brojRetka" id="42">42</span>I pobjegoše ispred Izraelaca prema pustinji, ali im ratnici bijahu za petama, a oni što su dolazili iz grada ubijahu ih s leđa.  <span class="brojRetka" id="43">43</span>Tako su opkolili Benjamina i, goneći ga bez predaha, uništiše ga pred Gibeom na istočnoj strani.  <span class="brojRetka" id="44">44</span>I palo je Benjaminu osamnaest tisuća ljudi, sve samih vrsnih junaka.  <span class="brojRetka" id="45">45</span>Preživjeli se okrenuše i pobjegoše u pustinju prema Rimonskoj stijeni. Sijekući po cestama, Izraelci pobiše još pet tisuća ljudi; a onda pognaše Benjamina do Gideoma i pobiše još dvije tisuće ljudi.  <span class="brojRetka" id="46">46</span>Toga dana palo je Benjaminovaca dvadeset tisuća ljudi vičnih maču, sve samih vrsnih junaka.  <span class="brojRetka" id="47">47</span>Šest stotina ljudi pobjeglo je u pustinju prema Rimonskoj stijeni.  <span class="brojRetka" id="48">48</span>Izraelovi se ljudi vratiše potom Benjaminovcima, posjekoše oštrim mačem muškarce u gradovima, stoku i što se god našlo; i sve gradove na koje su naišli u Benjaminu popališe ognjem.</p></p></p></p>