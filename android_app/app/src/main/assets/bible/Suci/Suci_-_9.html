<h3>6. ABIMELEK</h3><h4>Abimelek postaje kraljem</h4><p class="pocetakParagrafa"> <span class="brojRetka" id="1">1</span>Abimelek, sin Jerubaalov, otiđe u Šekem k braći svoje matere i reče njima i svemu rodu kuće svoje majke:  <span class="brojRetka" id="2">2</span>»Upitajte sve šekemske građane: što vam je bolje – da nad vama vlada sedamdeset ljudi, svi sinovi Jerubaalovi, ili jedan čovjek? Sjetite se da sam ja od vašeg mesa i vaših kostiju!«  <span class="brojRetka" id="3">3</span>To braća njegove matere prenesoše ostalim šekemskim građanima i njihovo se srce prikloni Abimeleku jer govorahu: »Naš je brat!«  <span class="brojRetka" id="4">4</span>I dadoše mu sedamdeset šekela srebra iz hrama Baal-Beritova; time Abimelek unajmi klatež i pustolove koji pođoše za njim.  <span class="brojRetka" id="5">5</span>Onda dođe u kuću svoga oca u Ofri i pobi svoju braću, sinove Jerubaalove, sedamdeset ljudi, na jednom kamenu. Izmakao mu je samo Jotam, najmlađi sin Jerubaalov, jer se bijaše sakrio.  <span class="brojRetka" id="6">6</span>Tada se skupiše svi šekemski građani i sav Bet-Milo te postaviše Abimeleka za kralja kod hrasta koji stoji u Šekemu.</p><p class="noviRedak"> <h4>Jotamova basna</h4><p class="pocetakParagrafa"> <span class="brojRetka" id="7">7</span>Kada su to dojavili Jotamu, ode on, stade na vrh gore Gerizima i povika im na sav glas:</p><p class="stih2">»Čujte me, uglednici šekemski,</p><p class="stih2">tako vas čuo Bog!</p><p class="stih1"> <span class="brojRetka" id="8">8</span>Jednom se zaputila stabla</p><p class="stih2">da pomažu kralja koji će vladati nad njima.</p><p class="stih2">Pa rekoše maslini: ‘Budi nam kraljem!’</p><p class="stih1"> <span class="brojRetka" id="9">9</span>Odgovori im maslina:</p><p class="stih2">‘Zar da se svog ulja odreknem</p><p class="stih2">što je na čast bozima i ljudima</p><p class="stih2">da bih vladala nad drugim drvećem?’</p><p class="stih1"> <span class="brojRetka" id="10">10</span>Tad rekoše stabla smokvi:</p><p class="stih2">‘Dođi, budi nam kraljem!’</p><p class="stih1"> <span class="brojRetka" id="11">11</span>Odgovori im smokva:</p><p class="stih2">‘Zar da se odreknem slatkoće</p><p class="stih2">i krasnoga ploda svog</p><p class="stih2">da bih vladala nad drugim drvećem?’</p><p class="stih1"> <span class="brojRetka" id="12">12</span>Tad rekoše stabla lozi:</p><p class="stih2">‘Dođi, budi nam kraljem!’</p><p class="stih1"> <span class="brojRetka" id="13">13</span>Odgovori im loza:</p><p class="stih2">‘Zar da se odreknem vina</p><p class="stih2">što veseli bogove i ljude</p><p class="stih2">da bih vladala nad drugim drvećem?’</p><p class="stih1"> <span class="brojRetka" id="14">14</span>Sva stabla rekoše tad glogu:</p><p class="stih2">‘Dođi, budi nam kraljem!’</p><p class="stih1"> <span class="brojRetka" id="15">15</span>A glog odgovori stablima:</p><p class="stih2">‘Ako me doista hoćete pomazat’ za kralja,</p><p class="stih2">u sjenu se moju sklonite.</p><p class="stih2">Ako nećete, iz gloga će oganj planuti</p><p class="stih2">i sažeći cedrove libanonske!’</p><p class="pocetakParagrafa"> <span class="brojRetka" id="16">16</span>Sada, jeste li vjerno i čestito učinili kad ste izabrali Abimeleka za kralja? Jeste li se dobro ponijeli prema Jerubaalu i njegovoj kući? Jeste li mu uzvratili za djela što ih za vas učini?  <span class="brojRetka" id="17">17</span>Moj se otac za vas borio izloživši svoj život te vas izbavio iz ruku Midjanaca,  <span class="brojRetka" id="18">18</span>a vi danas ustaste protiv kuće moga oca, pobiste njegove sinove, sedamdeset ljudi na istom kamenu, i nad građanima Šekema učiniste kraljem Abimeleka, sina njegove robinje, zato što je vaš brat!  <span class="brojRetka" id="19">19</span>Ako ste vjerno i pošteno danas radili prema Jerubaalu i prema njegovoj kući, radujte se s Abimelekom, a on neka se raduje s vama!  <span class="brojRetka" id="20">20</span>Ako niste, neka oganj iziđe iz Abimeleka i sažeže građane Šekema i Bet-Mila i neka iziđe oganj iz građana Šekema i Bet-Mila i sažeže Abimeleka!«</p><p class="pocetakParagrafa"> <span class="brojRetka" id="21">21</span>Onda Jotam pobježe, skloni se i dođe u Beer, i ondje ostade, jer se bojao svoga brata Abimeleka.</p><p class="noviRedak"> <h4>Pobuna Šekemaca protiv Abimeleka</h4><p class="pocetakParagrafa"> <span class="brojRetka" id="22">22</span>Abimelek je vladao nad Izraelom tri godine.  <span class="brojRetka" id="23">23</span>Tada Bog posla duh razdora među Abimeleka i šekemske građane i šekemski se građani pobuniše protiv Abimeleka.  <span class="brojRetka" id="24">24</span>Bijaše to zato da bi se osvetio zločin počinjen nad sedamdeset Jerubaalovih sinova i da bi njihova krv pala na njihova brata Abimeleka, koji ih ubi, i na građane Šekema, koji mu pomogoše da ubije braću.  <span class="brojRetka" id="25">25</span>Hoteći mu napakostiti, šekemski su građani postavili zasjede po vrhovima planina i pljačkali svakoga tko bi prošao mimo njih onim putem. Javiše to Abimeleku.</p><p class="pocetakParagrafa"> <span class="brojRetka" id="26">26</span>Gaal, sin Ebedov, dođe sa svojom braćom i nastani se u Šekemu; a šekemski se građani pouzdaše u njega.  <span class="brojRetka" id="27">27</span>Otišavši u polje, trgali su u svojim vinogradima grožđe i gazili ga, a onda udarili u veselje; ušli su u hram svoga boga, jeli su, pili i proklinjali Abimeleka.  <span class="brojRetka" id="28">28</span>A Gaal, Ebedov sin, povika: »Tko je Abimelek da mu služimo? Zar ne bi trebalo da Jerubaalov sin i Zebul, njegov namjesnik, služe ljude Hamora, Šekemova oca? Zašto da mi njemu služimo?  <span class="brojRetka" id="29">29</span>O, kad bih imao ovaj narod u svojoj ruci, protjerao bih Abimeleka i rekao mu: ‘Pojačaj svoju vojsku i iziđi u boj!’«  <span class="brojRetka" id="30">30</span>A kad Zebul, gradski načelnik, doznade što je govorio Gaal, sin Ebedov, razgnjevi se.  <span class="brojRetka" id="31">31</span>Posla glasnike Abimeleku u Arumu i poruči mu: »Evo, Gaal, sin Ebedov, došao u Šekem sa svojom braćom i bune građane protiv tebe.  <span class="brojRetka" id="32">32</span>Zato ustani noću, ti i narod što je s tobom, i stani u zasjedu u polju.  <span class="brojRetka" id="33">33</span>A ujutro, kad ograne sunce, digni se i udari na grad. Kada Gaal i njegovi ljudi iziđu preda te, ti učini s njima što ti prilike posavjetuju.«</p><p class="pocetakParagrafa"> <span class="brojRetka" id="34">34</span>Abimelek usta noću sa svim svojim ljudima i stade u zasjedu oko Šekema u četiri čete.  <span class="brojRetka" id="35">35</span>Kada je Gaal, sin Ebedov, izišao pred gradska vrata i zaustavio se, Abimelek i njegovi ljudi ustaše iz zasjede.</p><p class="pocetakParagrafa"> <span class="brojRetka" id="36">36</span>Gaal ugleda ljude i reče Zebulu: »Eno silaze ljudi s gorskih vrhova.« »Od sjena gorskih vrhova«, odgovori mu Zebul, »čine ti se ljudi.«  <span class="brojRetka" id="37">37</span>Opet progovori Gaal: »Eno silaze ljudi s visa zvana Zemljin pupak, a četa jedna dolazi putem od Čarobnjačkog hrasta.«  <span class="brojRetka" id="38">38</span>Tad mu reče Zebul: »Gdje ti je sada jezik? Pa ti si govorio: ‘Tko je Abimelek da mu služimo?’ Nisu li ondje ljudi koje si prezirao? Iziđi sada i pobij se s Abimelekom.«</p><p class="pocetakParagrafa"> <span class="brojRetka" id="39">39</span>I Gaal iziđe na čelu šekemskih građana i pobi se s Abimelekom.  <span class="brojRetka" id="40">40</span>Abimelek potjera Gaala i on pobježe pred njim; i mnogi njegovi ljudi padoše mrtvi prije nego što su i došli do vrata.  <span class="brojRetka" id="41">41</span>Abimelek se tada vrati u Arumu, a Zebul potjera Gaala i njegovu braću i nije im više dao da ostanu u Šekemu.</p><p class="noviRedak"> <h4>Razaranje Šekema i osvajanje Migdal Šekema</h4><p class="pocetakParagrafa"> <span class="brojRetka" id="42">42</span>Sutradan je narod izišao u polje i javiše to Abimeleku.  <span class="brojRetka" id="43">43</span>On uze svoju vojsku, podijeli je u tri čete i stade u zasjedu u polju. Kad bi vidio gdje ljudi izlaze iz grada, nasrnuo bi na njih i pobio ih.  <span class="brojRetka" id="44">44</span>Dok je Abimelek sa svojom četom udarao kod gradskih vrata, druge se dvije čete baciše na one koji bijahu u polju i tako ih pobiše.  <span class="brojRetka" id="45">45</span>Čitav je dan Abimelek opsjedao grad. Zauzevši ga, poubija sve stanovništvo, razori grad i posu sol po njemu.</p><p class="pocetakParagrafa"> <span class="brojRetka" id="46">46</span>Kad su to čuli gospodari Migdal Šekema, uđoše svi u tvrdi prostor hrama El-Berita.  <span class="brojRetka" id="47">47</span>Kada je Abimelek doznao da su se svi građani Migdal Šekema ondje sakupili,  <span class="brojRetka" id="48">48</span>popne se na Salmonsku goru sa svom vojskom svojom. Uzevši u ruke sjekiru, odsječe granu od drveta, podiže je i metnu sebi na rame. A ljudima zapovjedi: »Što vidjeste da sam ja učinio, učinite brzo i vi.«  <span class="brojRetka" id="49">49</span>I svi ljudi odsjekoše sebi po granu, a onda krenuše za Abimelekom, nabacaše granje na utvrdu i zapališe ga nad onima koji su se ondje nalazili. Tako izgiboše svi žitelji Migdal Šekema, oko tisuću ljudi i žena.</p><p class="noviRedak"> <h4>Opsada Tebesa i Abimelekova smrt</h4><p class="pocetakParagrafa"> <span class="brojRetka" id="50">50</span>Potom Abimelek krenu na Tebes, opsjede ga i osvoji.  <span class="brojRetka" id="51">51</span>Bijaše ondje usred grada kula kamo su se sklonili svi ljudi i žene i svi uglednici gradski. Zatvorivši za sobom vrata, popeše se kuli na krov.  <span class="brojRetka" id="52">52</span>Abimelek dođe do kule i napade je. Dok je prilazio vratima kule da je zapali,  <span class="brojRetka" id="53">53</span>neka žena baci mu žrvanj na glavu i razbi mu lubanju.  <span class="brojRetka" id="54">54</span>On brzo pozva svoga momka koji mu je nosio oružje i reče mu: »Trgni mač i ubij me da se ne govori o meni: ‘Žena ga je ubila.’« Njegov ga momak probode te on umrije.  <span class="brojRetka" id="55">55</span>Kad su Izraelci vidjeli da je Abimelek mrtav, svi se vratiše svojim kućama.</p><p class="pocetakParagrafa"> <span class="brojRetka" id="56">56</span>Tako je Bog svalio na Abimeleka zlo koje je on učinio svome ocu pobivši sedamdesetoricu svoje braće.  <span class="brojRetka" id="57">57</span>I sve zlo Šekemaca Bog svali na njihove glave i tako ih stiže kletva Jotama, sina Jerubaalova.</p></p></p></p></p>