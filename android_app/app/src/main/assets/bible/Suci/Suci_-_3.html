<h4>Narodi koji su se održali</h4><p class="pocetakParagrafa"> <span class="brojRetka" id="1">1</span>Ovo su narodi koje je Jahve pustio da ostanu kako bi njima iskušavao sinove Izraelove, sve one koji ne iskusiše ratova kanaanskih.  <span class="brojRetka" id="2">2</span>Bijaše to samo na korist pokoljenjima sinova Izraelovih da nauče vještinu ratovanja – barem oni koji nisu iskusili prijašnjih ratova:  <span class="brojRetka" id="3">3</span>ostade pet knezova filistejskih i svi Kanaanci, Sidonci i Hivijci, koji su živjeli na gori Libanonu od gore Baal-Hermona do ulaza u Hamat.  <span class="brojRetka" id="4">4</span>Oni su poslužili da se iskuša Izrael: da bi se vidjelo hoće li se držati zapovijedi što ih je Jahve preko Mojsija dao njihovim ocima.  <span class="brojRetka" id="5">5</span>Tako su Izraelci prebivali usred Kanaanaca, Hetita, Amorejaca, Perižana, Hivijaca i Jebusejaca;  <span class="brojRetka" id="6">6</span>ženili se njihovim kćerima i davali svoje kćeri njihovim sinovima i služili njihovim bogovima.</p><p class="noviRedak"> <h2>POVIJEST SUDACA</h2><h3>1. OTNIEL</h3> <span class="brojRetka" id="7">7</span>I činili su Izraelci ono što Jahvi nije bilo po volji. Zaboravili su Jahvu, svoga Boga, da bi služili baalima i aštartama.  <span class="brojRetka" id="8">8</span>Tada Jahve planu gnjevom na Izraela i dade ih u ruke Kušanu Rišatajimu, kralju edomskom; i služiše Kušanu Rišatajimu osam godina.  <span class="brojRetka" id="9">9</span>Tad Izraelci zavapiše Jahvi i Jahve im podiže izbavitelja, Otniela, sina Kenaza, mlađega brata Kalebova, da ih oslobodi.  <span class="brojRetka" id="10">10</span>Duh Jahvin siđe na nj i on posta sucem Izraelu. I povede Izraela u boj. Jahve mu preda u ruke Kušana Rišatajima, kralja edomskog, i on pobijedi Kušana Rišatajima.  <span class="brojRetka" id="11">11</span>Zemlja je otad bila u miru četrdeset godina.</p><p class="noviRedak"> <h3>2. EHUD</h3>Poslije smrti Otniela, sina Kenazova,  <span class="brojRetka" id="12">12</span>Izraelci su počeli opet činiti što je zlo u očima Jahvinim. Zato Jahve dade Eglonu, kralju moapskom, moć nad Izraelom, jer su činili što je zlo pred Jahvom.  <span class="brojRetka" id="13">13</span>Eglon se ujedini sa sinovima Amonovim i Amalekovim, pođe na Izraela, potuče ga i osvoji Palmov grad.  <span class="brojRetka" id="14">14</span>Izraelci su služili moapskom kralju Eglonu osamnaest godina.  <span class="brojRetka" id="15">15</span>Tada Izraelci zavapiše Jahvi i Jahve im podiže izbavitelja – Ehuda, sina Gere iz Benjaminova plemena, čovjeka koji bijaše ljevak. I poslaše ga Izraelci da im odnese danak Eglonu, kralju moapskom.  <span class="brojRetka" id="16">16</span>A Ehud načini sebi bodež s dvije oštrice, lakat dug, i pripasa ga pod haljine uz desno bedro.  <span class="brojRetka" id="17">17</span>I odnese danak Eglonu, kralju moapskom. Eglon bijaše vrlo debeo.</p><p class="pocetakParagrafa"> <span class="brojRetka" id="18">18</span>Predavši danak, Ehud ode s ljudima koji bijahu donijeli danak.  <span class="brojRetka" id="19">19</span>Ali kada je došao do idola u blizini Gilgala, vrati se i reče: »Imam ti, kralju, reći jednu tajnu!« Kralj mu odvrati: »Tiho!« I svi koji su uza nj bili izađu.</p><p class="pocetakParagrafa"> <span class="brojRetka" id="20">20</span>Ehud uđe. Kralj je sjedio u hladovitoj gornjoj sobi; bio je sam. Ehud mu reče: »Imam, kralju, za tebe riječ od Boga!« On odmah usta s prijestolja.  <span class="brojRetka" id="21">21</span>Tad Ehud lijevom rukom trgnu bodež s desnog bedra i satjera mu ga u trbuh.  <span class="brojRetka" id="22">22</span>Za oštricom uđe sav držak i salo se sklopi za oštricom, jer Ehud nije mogao izvući oštricu iz trbuha. Nečist je izlazila odande.  <span class="brojRetka" id="23">23</span>Ehud je otišao kroz trijem; za sobom je zatvorio vrata gornje sobe i zaključao ih.</p><p class="pocetakParagrafa"> <span class="brojRetka" id="24">24</span>Kada je on otišao, vrate se sluge da pogledaju. Kako vrata gornje sobe bijahu zaključana, rekoše: »Bit će da je otišao na stranu, u klijet do hladovite sobe.«  <span class="brojRetka" id="25">25</span>Čekali su ga dugo, u nedoumici, jer on nije otvarao vrata gornje sobe. Naposljetku uzeše ključ i otvoriše: gospodar im ležao na tlu, mrtav.</p><p class="pocetakParagrafa"> <span class="brojRetka" id="26">26</span>Dok su oni čekali, Ehud je pobjegao, prošao već idole i sklonio se u Seiru.  <span class="brojRetka" id="27">27</span>Čim dođe u zemlju Izraelovu, zasvira u rog na Efrajimovoj gori; i siđoše Izraelci s njim s gore, a on im stajaše na čelu.  <span class="brojRetka" id="28">28</span>I reče im: »Pođite za mnom! Jahve vam je u ruke predao Moapce, vaše neprijatelje.« Oni krenuše za njim, zatvoriše Moapcima put preko gazova Jordana i ne dadoše nikome prijeko.  <span class="brojRetka" id="29">29</span>Pobili su u to vrijeme oko deset tisuća Moabaca, sve kršnih i hrabrih ljudi, i nijedan im nije umakao.  <span class="brojRetka" id="30">30</span>Toga su dana Moapci potpali pod ruku Izraelovu i zemlja bijaše mirna osamdeset godina.</p><p class="noviRedak"> <h3>3. ŠAMGAR</h3> <span class="brojRetka" id="31">31</span>Poslije njega bijaše Šamgar, sin Anatov. On je pobio šest stotina Filistejaca ostanom volujskim. Tako je i on spasio Izraela.</p>