<h4>Pjesma Debore i Baraka</h4><p class="pocetakParagrafa"> <span class="brojRetka" id="1">1</span>Toga dana Debora i Barak, sin Abinoamov, zapjevaše ovu pjesmu:</p><p class="stih1"> <span class="brojRetka" id="2">2</span>Ratoborno rasuše kose borci izraelski</p><p class="stih2">i dragovoljno krenu narod:</p><p class="stih2">blagoslivljajte Jahvu!</p><p class="stih1"> <span class="brojRetka" id="3">3</span>Čujte, o kraljevi! Poslušajte, knezovi!</p><p class="stih2">Jahvi ja pjesmu pjevam,</p><p class="stih2">Jahvu, Boga Izraelova, ja slavim.</p><p class="stih1"> <span class="brojRetka" id="4">4</span>Sa Seira kad si silazio, Jahve,</p><p class="stih2">pobjednički kad si kročio iz polja edomskih,</p><p class="stih2">sva se zemlja tresla, lila se nebesa,</p><p class="stih2">oblaci curkom daždjeli.</p><p class="stih1"> <span class="brojRetka" id="5">5</span>Brda se tresla pred tobom, o Jahve,</p><p class="stih2">Jahve, Bože Izraelov!</p><p class="stih1"> <span class="brojRetka" id="6">6</span>U dane Šamgara, sina Anatova,</p><p class="stih2">u dane Jaele opustješe putovi;</p><p class="stih2">i oni koji su putovali, obilažahu naokolo.</p><p class="stih1"> <span class="brojRetka" id="7">7</span>Pusta bijahu sela izraelska</p><p class="stih2">dok ne ustadoh ja, Debora,</p><p class="stih2">dok ne ustadoh kao majka Izraelu.</p><p class="stih1"> <span class="brojRetka" id="8">8</span>Tuđe bogove sebi izabraše,</p><p class="stih2">i zato im rat stade pred vrata.</p><p class="stih2">Za pet gradova ne bî nijednog štita!</p><p class="stih2">Nijednog kralja za četrdeset tisuća u Izraelu!</p><p class="stih1"> <span class="brojRetka" id="9">9</span>Srce moje kuca za vođe izraelske,</p><p class="stih2">za narod što dragovoljno u boj kreće!</p><p class="stih2">Blagoslivljajte Jahvu!</p><p class="stih1"> <span class="brojRetka" id="10">10</span>Vi koji na bijelim jašete magaricama,</p><p class="stih2">na sagovima sjedeći,</p><p class="stih2">i vi koji hodite putovima, pjevajte,</p><p class="stih1"> <span class="brojRetka" id="11">11</span>uz povike razdraganih pastira kod pojilâ.</p><p class="stih2">Neka se slave dobročinstva Jahvina</p><p class="stih2">i vladavina njegova Izraelom!</p><p class="stih2">I narod Jahvin siđe na vrata.</p><p class="stih1"> <span class="brojRetka" id="12">12</span>Probudi se, Deboro, ustani!</p><p class="stih2">Ustani, pjesmu zapjevaj!</p><p class="stih2">Hrabro! Ustani, Barače,</p><p class="stih2">vodi u roblje porobljivače svoje, </p><p class="stih1"> <span class="brojRetka" id="13">13</span>Tad siđe na vrata Izrael,</p><p class="stih2">narod Jahvin pohrli junački.</p><p class="stih1"> <span class="brojRetka" id="14">14</span>Iz Efrajima potekoše u dolinu,</p><p class="stih2">za njima stiže među čete tvoje Benjamin.</p><p class="stih2">Iz Makira stupaju glavari,</p><p class="stih2">iz Zebuluna oni što nose štap zapovjednički.</p><p class="stih1"> <span class="brojRetka" id="15">15</span>Knezovi Jisakarovi s Deborom bjehu,</p><p class="stih2">a Naftali pođe s Barakom,</p><p class="stih2">pohrli da ga stigne u dolini.</p><p class="stih2">Kod Rubenovih potoka</p><p class="stih2">dugo se savjetuju.</p><p class="stih1"> <span class="brojRetka" id="16">16</span>Zašto si ostao u torovima</p><p class="stih2">da slušaš sred stada svirku frule?</p><p class="stih2">Kod Rubenovih potoka</p><p class="stih2">dugo se savjetuju.</p><p class="stih1"> <span class="brojRetka" id="17">17</span>Gilead osta s onu stranu Jordana.</p><p class="stih2">A zašto je Dan na stranim lađama?</p><p class="stih2">Zašto na obali mora Ašer sjedi,</p><p class="stih2">mirno prebiva u svojim zaljevima?</p><p class="stih1"> <span class="brojRetka" id="18">18</span>Zebulun je narod što prkosi smrti</p><p class="stih2">s Naftalijem, na visoravnima.</p><p class="stih1"> <span class="brojRetka" id="19">19</span>Došli su kraljevi, boj zametnuli,</p><p class="stih2">boj bili kraljevi kanaanski,</p><p class="stih2">u Tanaku, na vodi megidskoj,</p><p class="stih2">al’ ni mrve srebra ne dobiše.</p><p class="stih1"> <span class="brojRetka" id="20">20</span>S nebeskih staza vojevahu,</p><p class="stih2">vojevahu zvijezde prot’ Siseri.</p><p class="stih1"> <span class="brojRetka" id="21">21</span>Sve otplavi potok Kišon,</p><p class="stih2">potok Kišon pradavni.</p><p class="stih2">Gazi čvrsto, moja dušo!</p><p class="stih1"> <span class="brojRetka" id="22">22</span>Topot silan odjekuje:</p><p class="stih2">jure borci na konjima!</p><p class="stih1"> <span class="brojRetka" id="23">23</span>»Proklinjite Meroz«, anđeo će Jahvin,</p><p class="stih2">»proklinjite žitelje njegove</p><p class="stih2">što Jahvi nisu u pomoć pritekli,</p><p class="stih2">u pomoć Jahvi s junacima.«</p><p class="stih1"> <span class="brojRetka" id="24">24</span>Blagoslovljena među ženama bila Jaela,</p><p class="stih2">žena Hebera Kenijca,</p><p class="stih2">među ženama šatora nek’ je slavljena!</p><p class="stih1"> <span class="brojRetka" id="25">25</span>On vode zaiska, mlijeka mu ona dade,</p><p class="stih2">u zdjelu dragocjenu nali mu povlake.</p><p class="stih1"> <span class="brojRetka" id="26">26</span>Rukom lijevom za klinom segnu,</p><p class="stih2">a desnom za čekićem kovačkim.</p><p class="stih2">Udari Siseru, glavu mu razmrska,</p><p class="stih2">probode mu, razbi sljepoočicu.</p><p class="stih1"> <span class="brojRetka" id="27">27</span>Do nogu pade joj, sruši se, leže,</p><p class="stih2">do nogu pade joj, sruši se;</p><p class="stih2">i gdje pade, mrtav osta.</p><p class="stih1"> <span class="brojRetka" id="28">28</span>Kroz prozor motri Siserina mati,</p><p class="stih2">kroz prozor motri, na rešetku jadâ:</p><p class="stih2">»Dugo mu se kola ne vraćaju:</p><p class="stih2">što im je zapreg tako spor?«</p><p class="stih1"> <span class="brojRetka" id="29">29</span>Najmudrija zbori joj dvorkinja,</p><p class="stih2">sebi samoj ona odgovara:</p><p class="stih1"> <span class="brojRetka" id="30">30</span>»Plijen su našli pa ga dijele:</p><p class="stih2">po djevojku na ratnika,</p><p class="stih2">po djevojku i po dvije,</p><p class="stih2">halju-dvije za Siseru,</p><p class="stih2">vezen rubac za moj vrat!«</p><p class="stih1"> <span class="brojRetka" id="31">31</span>Tako neka ginu, Jahve, svi neprijatelji tvoji!</p><p class="stih2">A oni koji te ljube nek’ budu kao sunce</p><p class="stih2">kada se diže u svojemu sjaju!</p><p class="pocetakParagrafa">I zemlja bijaše mirna četrdeset godina.</p>