<h4>Anđeo Jahvin naviješta Izraelu nevolje</h4><p class="pocetakParagrafa"> <span class="brojRetka" id="1">1</span>Anđeo Jahvin dođe iz Gilgala u Bokim i reče: »Izveo sam vas iz Egipta i doveo vas u zemlju koju sam vam obećao zaklevši se ocima vašim. Rekao sam: ‘Neću raskinuti saveza svog s vama dovijeka.  <span class="brojRetka" id="2">2</span>A vi ne sklapajte saveza sa stanovnicima ove zemlje, nego rušite njihove žrtvenike!’ Ali vi niste poslušali moga glasa. Što ste učinili?  <span class="brojRetka" id="3">3</span>Zato vam kažem: neću ih odagnati pred vama. Nego, oni će vas tlačiti i bogovi njihovi bit će vam zamkom.«  <span class="brojRetka" id="4">4</span>Kad anđeo Jahvin izreče te riječi svim Izraelcima, narod zakuka i zaplaka.  <span class="brojRetka" id="5">5</span>I tako prozvaše ono mjesto Bokim i ondje prinesoše žrtve Jahvi.</p><p class="noviRedak"> <h3>2. OPĆA RAZMATRANJA O RAZDOBLJU SUDACA</h3><h4>Kraj Jošuina života</h4><p class="pocetakParagrafa"> <span class="brojRetka" id="6">6</span>Tada Jošua otpusti narod i raziđoše se Izraelci svaki na svoju baštinu da zaposjednu zemlju.  <span class="brojRetka" id="7">7</span>Narod je služio Jahvi svega vijeka Jošuina i svega vijeka starješina koje su nadživjele Jošuu i vidjele sva velika djela što ih je Jahve učinio Izraelu.  <span class="brojRetka" id="8">8</span>Jošua, sin Nunov, sluga Jahvin, umrije u dobi od sto deset godina.  <span class="brojRetka" id="9">9</span>Sahraniše ga u kraju što ga je baštinio u Timnat Heresu, u Efrajimovoj gori, sjeverno od planine Gaaša.  <span class="brojRetka" id="10">10</span>A kada se sav onaj naraštaj pridružio svojim ocima, naslijedi ga drugi naraštaj koji nije mario za Jahvu ni za djela što ih je učinio Izraelu.</p><p class="noviRedak"> <h4>Otpadništvo i kazna sljedećih naraštaja</h4><p class="pocetakParagrafa"> <span class="brojRetka" id="11">11</span>Tada su sinovi Izraelovi počeli činiti ono što Jahvi nije po volji i služili su baalima.  <span class="brojRetka" id="12">12</span>Ostaviše Jahvu, Boga otaca svojih, koji ih je izveo iz zemlje egipatske, i pođoše za drugim bogovima između bogova okolnih naroda. Klanjahu im se, razgnjeviše Jahvu.  <span class="brojRetka" id="13">13</span>Otpali su od Jahve da bi služili Baalu i Aštarti.  <span class="brojRetka" id="14">14</span>Zato Jahve izli gnjev svoj na Izraela: prepusti ih pljačkašima da ih plijene, izruči ih neprijateljima uokolo, tako te se ne mogoše oduprijeti.  <span class="brojRetka" id="15">15</span>Što bi god počeli, ruka se Jahvina okretala protiv njih na njihovu nesreću, kao što im je Jahve rekao i kao što im se zakleo. I tako zapadoše u veliku nevolju.</p><p class="noviRedak"> <h3>3. SUCI</h3><h4>Nema trajnog obraćenja</h4><p class="pocetakParagrafa"> <span class="brojRetka" id="16">16</span>Tada im Jahve stade podizati suce da ih izbavljaju iz ruku onih koji su ih pljačkali.  <span class="brojRetka" id="17">17</span>Ali oni ni svojih sudaca nisu slušali, nego se iznevjeriše s drugim bogovima te im se klanjahu. Brzo su zašli s puta kojim su išli oci njihovi slušajući Jahvine zapovijedi; oni nisu činili tako.  <span class="brojRetka" id="18">18</span>Kada im je podizao suce, Jahve bijaše sa svakim sucem te ih izbavljaše iz ruku njihovih neprijatelja za svega vijeka sučeva, jer se sažalilo Jahvi koliko su uzdisali pod jarmom onih koji su ih ugnjetavali.  <span class="brojRetka" id="19">19</span>A kada bi sudac umro, oni bi opet zapadali u veću pokvarenost nego njihovi oci. Išli su za drugim bogovima, služili im i klanjali im se, ne odustajući od svojih opakih djela i postupaka.</p><p class="noviRedak"> <h4>Razlozi s kojih ostadoše strani narodi</h4><p class="pocetakParagrafa"> <span class="brojRetka" id="20">20</span>Tada Jahve planu gnjevom na Izraela i reče: »Kad je taj narod pogazio savez kojim sam obvezao njihove očeve i nije poslušao glasa moga,  <span class="brojRetka" id="21">21</span>ni ja odsad neću pred njim potjerati ni jednoga između naroda što ih je Jošua po svojoj smrti ostavio«,  <span class="brojRetka" id="22">22</span>da bi njima stavio na kušnju Izraela: hoće li se ili neće držati Jahvinih putova kao što ih se držahu oci njihovi.  <span class="brojRetka" id="23">23</span>Zato Jahve bijaše ostavio te narode i nije ih odmah izagnao ni predao Jošui u ruke.</p></p></p></p></p>