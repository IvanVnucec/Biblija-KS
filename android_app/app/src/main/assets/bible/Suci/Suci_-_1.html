<h2>UVOD</h2><h3>1. KRATKA POVIJEST NASELJENJA U KANAAN</h3><h4>Naseljenje Jude, Šimuna, Kaleba i Kenijaca</h4><p class="pocetakParagrafa"> <span class="brojRetka" id="1">1</span>Poslije smrti Jošuine upitaše Izraelci Jahvu: »Tko će od nas prvi poći na Kanaance da se protiv njih bori?«  <span class="brojRetka" id="2">2</span>A Jahve odgovori: »Neka Juda prvi pođe; u njegove ruke stavljam zemlju.«  <span class="brojRetka" id="3">3</span>Tada Juda reče svome bratu Šimunu: »Pođi sa mnom u zemlju koja mi je dosuđena u baštinu; borit ćemo se protiv Kanaanaca, a potom ću se ja uza te boriti na tvojoj zemlji.« I Šimun ode s njim.  <span class="brojRetka" id="4">4</span>Ode Juda i Jahve im predade u ruke Kanaance i Perižane te pobiše u Bezeku deset tisuća ljudi.  <span class="brojRetka" id="5">5</span>U Bezeku zatekoše Adoni-Sedeka, udariše na nj i poraziše Kanaance i Perižane.  <span class="brojRetka" id="6">6</span>Kad je Adoni-Sedek nagnuo u bijeg, gonili su ga, uhvatili ga i odsjekli mu palce na rukama i nogama.  <span class="brojRetka" id="7">7</span>Tada reče Adoni-Sedek: »Sedamdeset kraljeva odsječenih palaca na rukama i na nogama kupilo je mrvice pod mojim stolom. Kako sam činio, tako mi Bog vraća.« Odveli su ga u Jeruzalem i ondje je umro.  <span class="brojRetka" id="8">8</span>Zatim Judini sinovi udariše na Jeruzalem, osvojiše ga, posjekoše mačem žitelje i spališe grad.</p><p class="pocetakParagrafa"> <span class="brojRetka" id="9">9</span>Poslije toga krenuše Judini sinovi da se bore protiv Kanaanaca koji su živjeli u Gorju, Negebu i u Šefeli.  <span class="brojRetka" id="10">10</span>Onda Juda ode na Kanaance koji su živjeli u Hebronu – Hebronu bijaše nekoć ime Kirjat Arba – i ondje potuče Šešaja, Ahimana i Talmaja.  <span class="brojRetka" id="11">11</span>Odatle krenu na stanovnike Debira, koji se nekoć zvao Kirjat Sefer.  <span class="brojRetka" id="12">12</span>Tada reče Kaleb: »Tko pokori i zauzme Kirjat Sefer, dat ću mu svoju kćer Aksu za ženu.«  <span class="brojRetka" id="13">13</span>Zauze ga Otniel, sin Kenaza, mlađeg brata Kalebova, i Kaleb mu dade svoju kćer Aksu za ženu.  <span class="brojRetka" id="14">14</span>Kad je prišla mužu, on je nagovori da u svoga oca ište polje. Siđe ona s magarca, a Kaleb je upita: »Što hoćeš?«  <span class="brojRetka" id="15">15</span>Ona mu odgovori: »Daj mi blagoslov! Kad si mi dao kraj u Negebu, daj mi onda i koji izvor vode.« I Kaleb joj dade Gornje i Donje izvore.</p><p class="pocetakParagrafa"> <span class="brojRetka" id="16">16</span>Sinovi Hobaba Kenijca, tasta Mojsijeva, odoše iz Palmova grada s Judinim sinovima u Judinu pustinju, koja je u Negebu, na jugu od Arada. Tu se nastaniše među Amalečanima.  <span class="brojRetka" id="17">17</span>Potom ode Juda s bratom Šimunom i pobiše Kanaance koji su živjeli u Sefatu i grad izručiše »heremu«, prokletstvu. Zbog toga se grad prozva Horma.  <span class="brojRetka" id="18">18</span>Ali Juda nije uspio zauzeti Gaze s njenim područjem, ni Aškelona s njegovim područjem, ni Ekrona s njegovim područjem.  <span class="brojRetka" id="19">19</span>Jahve bijaše s njim te on osvoji gorje, ali ne mogaše potjerati onih u nizini jer imahu željezna kola.  <span class="brojRetka" id="20">20</span>Kao što bijaše odredio Mojsije, dadoše Hebron Kalebu, koji iz njega otjera tri sina Anakova.  <span class="brojRetka" id="21">21</span>A Benjaminovi sinovi ne uspješe otjerati Jebusejaca koji su živjeli u Jeruzalemu i tako Jebusejci ostadoše u Jeruzalemu s Benjaminovim sinovima do dana današnjega.</p><p class="noviRedak"> <h4>Naseljenje Josipova doma</h4><p class="pocetakParagrafa"> <span class="brojRetka" id="22">22</span>Krenu i pleme Josipovo na Betel i Jahve bijaše s njima.  <span class="brojRetka" id="23">23</span>I pleme Josipovo uze izviđati Betel. Grad se nekoć zvao Luz.  <span class="brojRetka" id="24">24</span>Uhode opaziše čovjeka gdje izlazi iz grada i rekoše mu: »Pokaži nam kuda se može u grad, pa ćemo ti biti milostivi.«  <span class="brojRetka" id="25">25</span>On im pokaza kuda mogu u grad. I sve u gradu isjekoše mačem, a onoga čovjeka sa svom njegovom obitelji pustiše da ode.  <span class="brojRetka" id="26">26</span>Čovjek je otišao u zemlju Hetita i ondje sagradio grad i prozvao ga Luz. Tako se zove još i danas.</p><p class="noviRedak"> <h4>Naseljenje sjevernih plemena i Edomaca</h4><p class="pocetakParagrafa"> <span class="brojRetka" id="27">27</span>Manaše nije osvojio Bet-Šeana i njegovih sela ni Tanaka i njegovih sela. Nije potjerao ni stanovnika iz Dora i njegovih sela, ni stanovnika Jibleama i njegovih sela, ni stanovnika Megida i njegovih sela. Tako su Kanaanci ostali i živjeli u toj zemlji.  <span class="brojRetka" id="28">28</span>Kad je Izrael ojačao, nametnuo je Kanaancima tlaku, ali ih nije mogao otjerati.  <span class="brojRetka" id="29">29</span>Ni Efrajim nije otjerao Kanaanaca koji su živjeli u Gezeru, tako te su Kanaanci tu živjeli među njima.  <span class="brojRetka" id="30">30</span>Zebulun nije otjerao stanovnika Kitrona ni stanovnika Nahalola. Tako su Kanaanci ostali usred Zebulunovih sinova, ali im bijaše nametnuta tlaka.  <span class="brojRetka" id="31">31</span>Ni Ašer nije otjerao stanovnika Akona, ni stanovnika Sidona, ni onih iz Mahalaba, Akziba, Helbe, Afika i Rehoba.  <span class="brojRetka" id="32">32</span>Ašerovci su ostali tako među Kanaancima, stanovnicima te zemlje, jer ih nisu otjerali.  <span class="brojRetka" id="33">33</span>Naftali nije otjerao stanovnika Bet-Šemeša i Bet-Anata, nego je živio među Kanaancima koji su nastavali tu zemlju, ali je stanovnicima Bet-Šemeša i Bet-Anata nametnuta tlaka.  <span class="brojRetka" id="34">34</span>Amorejci su potisnuli Danove sinove u goru i nisu ih puštali da siđu u ravnicu.  <span class="brojRetka" id="35">35</span>Amorejci su se zadržali u Har-Heresu, Ajalonu i Šaalbimu, ali kad je ruka Josipova doma ojačala, bila im je nametnuta tlaka.</p><p class="pocetakParagrafa"> <span class="brojRetka" id="36">36</span>Područje Edomaca pruža se od Akrabimskog uspona do Stijene pa naviše.</p></p></p>