<h3>13. SAMSON</h3><h4>Navještenje Samsonova rođenja</h4><p class="pocetakParagrafa"> <span class="brojRetka" id="1">1</span>Izraelci su opet okrenuli da čine ono što Jahvi nije po volji i Jahve ih predade u ruke Filistejcima za četrdeset godina.</p><p class="pocetakParagrafa"> <span class="brojRetka" id="2">2</span>A bijaše neki čovjek iz Sore, od Danova plemena, po imenu Manoah. Žena mu bila nerotkinja i nije imala djece.  <span class="brojRetka" id="3">3</span>Toj se ženi ukaza anđeo Jahvin i reče joj: »Ti si neplodna i nisi rađala.  <span class="brojRetka" id="4">4</span>Ali se odsad pazi: da ne piješ ni vina ni žestoka pića i da ne jedeš ništa nečisto.  <span class="brojRetka" id="5">5</span>Jer, zatrudnjet ćeš, evo, i rodit ćeš sina. I neka mu britva ne prijeđe po glavi, jer će od majčine utrobe dijete biti Bogu posvećeno – bit će nazirej Božji i on će početi izbavljati Izraela iz ruke Filistejaca.«</p><p class="pocetakParagrafa"> <span class="brojRetka" id="6">6</span>Žena ode i kaza mužu: »Božji čovjek došao k meni, lice mu kao u Božjeg anđela, puno dostojanstva. Nisam ga upitala odakle je došao, niti mi on kaza svog imena.  <span class="brojRetka" id="7">7</span>Ali mi je rekao: ‘Ti ćeš začeti i roditi sina. Ne pij odsad ni vina ni žestoka pića i ne jedi ništa nečisto jer će ti dijete biti nazirej Božji od majčine utrobe do smrti.’«</p><p class="noviRedak"> <h4>Anđeo se javlja i drugi put</h4><p class="pocetakParagrafa"> <span class="brojRetka" id="8">8</span>Tada se Manoah pomoli Jahvi i reče: »Molim te, Gospode, neka Božji čovjek koga si jednom poslao dođe još jednom k nama i pouči nas što ćemo činiti s djetetom kad se rodi!«  <span class="brojRetka" id="9">9</span>Jahve usliši Manoaha i anđeo Jahvin dođe opet k ženi dok je sjedila u polju. Manoah, muž njezin, ne bijaše kraj nje.  <span class="brojRetka" id="10">10</span>Žena brzo otrča da obavijesti muža i reče mu: »Gle, ukazao mi se čovjek koji mi je došao onog dana.«</p><p class="pocetakParagrafa"> <span class="brojRetka" id="11">11</span>Manoah ustade, pođe za ženom i kada dođe k čovjeku, upita ga: »Jesi li ti onaj što je govorio s ovom ženom?« A on odgovori: »Jesam.«  <span class="brojRetka" id="12">12</span>»Kada se ispuni ono što si rekao«, opet će Manoah, »po kojim propisima i kako treba postupati s djetetom?«  <span class="brojRetka" id="13">13</span>Anđeo Jahvin odgovori Manoahu: »Neka se žena čuva svega što sam joj zabranio.  <span class="brojRetka" id="14">14</span>Neka ne uživa ništa što dolazi od vinove loze, neka ne pije ni vina ni žestoka pića, neka ne jede ništa nečisto i neka se drži svega što sam joj zapovjedio.«</p><p class="pocetakParagrafa"> <span class="brojRetka" id="15">15</span>Tada reče Manoah anđelu Jahvinu: »Rado bismo te ustavili i pogostili jaretom.«  <span class="brojRetka" id="16">16</span>Anđeo Jahvin nato će Manoahu: »Sve da me i ustaviš, ja ne bih jeo tvoga jela; nego ako želiš žrtvovati paljenicu, prinesi je Jahvi.«</p><p class="pocetakParagrafa">Manoah, ne znajući da je to anđeo Jahvin,  <span class="brojRetka" id="17">17</span>reče tada anđelu Jahvinu: »Kako ti je ime, da te možemo častiti kada se ispuni što si obećao?«  <span class="brojRetka" id="18">18</span>Anđeo Jahvin odgovori mu: »Zašto pitaš za moje ime? Ono je tajanstveno.«</p><p class="pocetakParagrafa"> <span class="brojRetka" id="19">19</span>Manoah nato uze jare i prinos te ga na stijeni kao paljenicu žrtvova Jahvi koji čini tajanstvene stvari.  <span class="brojRetka" id="20">20</span>Kada se poče dizati plamen sa žrtvenika k nebu, podiže se anđeo Jahvin u tome plamenu. Kad to vidješe Manoah i njegova žena, padoše ničice.  <span class="brojRetka" id="21">21</span>Anđeo Jahvin nije se više ukazivao Manoahu i njegovoj ženi. Manoah tada shvati da je to anđeo Jahvin.</p><p class="pocetakParagrafa"> <span class="brojRetka" id="22">22</span>»Zacijelo ćemo umrijeti«, reče ženi, »jer smo vidjeli Boga.«  <span class="brojRetka" id="23">23</span>»Da nas je htio usmrtiti«, odgovori mu žena, »ne bi iz naše ruke primio paljenice ni prinosa i ne bi nam dao da sve to vidimo niti da takvo što čujemo.«</p><p class="pocetakParagrafa"> <span class="brojRetka" id="24">24</span>Žena rodi sina i nadjenu mu ime Samson. Dijete odraste i Jahve ga blagoslovi.  <span class="brojRetka" id="25">25</span>I Jahvin duh bijaše s njim u Danovu taboru, između Sore i Eštaola.</p></p>