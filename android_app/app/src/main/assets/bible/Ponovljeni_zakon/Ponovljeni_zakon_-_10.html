<h4>Dvije kamene ploče</h4><p class="pocetakParagrafa"> <span class="brojRetka" id="1">1</span>»U to vrijeme Jahve mi reče: ‘Iskleši dvije kamene ploče kao i prijašnje pa se popni k meni na brdo; a napravi i drveni kovčeg.  <span class="brojRetka" id="2">2</span>Na ploče ću napisati riječi koje su bile na prvim pločama što si ih razbio. A onda ih položi u kovčeg.’</p><p class="pocetakParagrafa"> <span class="brojRetka" id="3">3</span>Načinih kovčeg od bagremovine, isklesah dvije kamene ploče kao što bijahu prve, pa se, s dvjema pločama u ruci, popeh na brdo.  <span class="brojRetka" id="4">4</span>I napisa na te ploče, kao i prije, Deset riječi koje vam je Jahve rekao na brdu, iz ognja, na dan zbora. Onda ih Jahve dade meni.  <span class="brojRetka" id="5">5</span>Okrenuh se i siđoh s brda. Položih ploče u kovčeg koji bijah napravio. I stadoše ondje, kako mi je Jahve naredio.</p><p class="pocetakParagrafa"> <span class="brojRetka" id="6">6</span>Od Beerota sinova Jaakanovih odoše Izraelci u Moseru. Ondje umrije Aron i ondje bî pokopan. Svećenikom mjesto njega postade njegov sin Eleazar.  <span class="brojRetka" id="7">7</span>Odande odoše u Gudgodu; iz Gudgode u Jotbatu, u kraj bogat potocima.  <span class="brojRetka" id="8">8</span>U to vrijeme odvoji Jahve pleme Levijevo da nosi Kovčeg saveza Jahvina; da pred Jahvom stoji u njegovoj službi te da u njegovo ime blagoslivlja, kako radi i danas.  <span class="brojRetka" id="9">9</span>Stoga Levi nema udjela ni baštine sa svojom braćom: Jahve je njegova baština, kako mu je Jahve, Bog tvoj, i rekao.</p><p class="pocetakParagrafa"> <span class="brojRetka" id="10">10</span>Na brdu sam ostao, kao i prvi put, četrdeset dana i četrdeset noći. I usliša me Jahve i taj put; nije htio da te uništi,  <span class="brojRetka" id="11">11</span>nego mi Jahve reče: ‘Ustaj! Idi pred ovim narodom da uđu i zaposjednu zemlju za koju sam se zakleo njihovim ocima da ću im je dati.’«</p><p class="noviRedak"> <h4>»Obrežite srce svoje«</h4><p class="pocetakParagrafa"> <span class="brojRetka" id="12">12</span>»Dakle, Izraele, što od tebe traži Jahve, Bog tvoj? Samo to da se bojiš Jahve, Boga svoga; da po svim putovima njegovim hodiš; da ga ljubiš i služiš Jahvi, Bogu svome, svim srcem svojim i svom dušom svojom;  <span class="brojRetka" id="13">13</span>da držiš Jahvine zapovijedi i njegove zakone što ti ih danas za tvoje dobro dajem.  <span class="brojRetka" id="14">14</span>Evo, Jahvi, Bogu tvome, pripada nebo i nebo nad nebesima, zemlja i sve što je na njoj.  <span class="brojRetka" id="15">15</span>Ali Jahvi samo vaši oci omilješe i poslije njih izabrao je vas, potomke njihove, između svih naroda, kako je i danas.  <span class="brojRetka" id="16">16</span>Srce svoje obrežite; šiju više ne ukrućujte!  <span class="brojRetka" id="17">17</span>Jer Jahve, Bog vaš, Bog je nad bogovima, Gospodar nad gospodarima, Bog velik, jak i strašan, koji nije pristran i ne dâ se podmititi;  <span class="brojRetka" id="18">18</span>daje pravdu siroti i udovici; ljubi pridošlicu, daje mu hranu i odjeću.  <span class="brojRetka" id="19">19</span>Ljubite i vi pridošlicu, jer ste i sami bili pridošlice u zemlji egipatskoj.</p><p class="pocetakParagrafa"> <span class="brojRetka" id="20">20</span>Boj se Jahve, Boga svojeg; njemu služi; uza nj se priljubi; njegovim imenom priseži.  <span class="brojRetka" id="21">21</span>On je tvoja slava, Bog tvoj, koji je radi tebe učinio velika i čudesna djela što su ih vidjele tvoje oči.  <span class="brojRetka" id="22">22</span>Tvojih otaca, kad su se spustili u Egipat, bješe samo sedamdeset, a sad je Jahve, Bog tvoj, učinio te vas ima kao zvijezda na nebu.«</p></p>