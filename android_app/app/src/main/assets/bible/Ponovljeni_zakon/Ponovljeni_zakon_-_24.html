<h4>Rastava</h4><p class="pocetakParagrafa"> <span class="brojRetka" id="1">1</span>»Kada tko uzme ženu i s njome postupi kao muž, a potom na njoj otkrije što ružno te ona više ne nalazi milosti u njegovim očima i on joj napiše otpusno pismo, uruči joj ga i potjera je iz svoje kuće,  <span class="brojRetka" id="2">2</span>a ona izađe iz njegove kuće, ode i pođe za drugoga  <span class="brojRetka" id="3">3</span>pa omrzne i tome drugomu te joj i on napiše otpusno pismo, uruči joj ga i otjera je iz svoje kuće – ili pak umre taj koji ju je drugi uzeo –  <span class="brojRetka" id="4">4</span>tada je, pošto se tako oskvrnula, ne može opet uzeti za ženu onaj prvi muž koji je bijaše otpustio. Bilo bi to odvratno pred Jahvom; ne smiješ uvaljivati u grijeh zemlju koju ti Jahve, Bog tvoj, daje u baštinu.«</p><p class="noviRedak"> <h4>Pravičnost i čovječnost</h4><p class="pocetakParagrafa"> <span class="brojRetka" id="5">5</span>»Kad se tko netom oženi, neka ne ide u vojsku; neka mu se ne dodjeljuje nikakva služba, nego, oslobođen, neka ostane kod kuće godinu dana da razveseljuje ženu koju je doveo.</p><p class="pocetakParagrafa"> <span class="brojRetka" id="6">6</span>Neka se ne uzima u zalog žrvanj, ni gornji ni donji: ta time bi se u zalog uzimao sam život.  <span class="brojRetka" id="7">7</span>Ako se nađe tko da otme koga između svoje braće Izraelaca te postupi s njim kao s robom ili ga proda, taj otmičar neka se smakne! Tako ćeš iskorijeniti zlo iz svoje sredine.</p><p class="pocetakParagrafa"> <span class="brojRetka" id="8">8</span>Javi li se guba, pazi da brižno držiš i vršiš sve što vas pouče levitski svećenici. Držite i vršite što njima naredim.  <span class="brojRetka" id="9">9</span>Sjećaj se što je Jahve, Bog tvoj, učinio Mirjami na putu kad ste izišli iz Egipta.</p><p class="pocetakParagrafa"> <span class="brojRetka" id="10">10</span>Kada bližnjemu svome daješ bilo kakav zajam, nemoj ulaziti u njegovu kuću da mu uzmeš zalog.  <span class="brojRetka" id="11">11</span>Stoj vani, a čovjek komu si dao zajam neka ti iznese zalog van.  <span class="brojRetka" id="12">12</span>A ako on bude siromah, nemoj lijegati s njegovim zalogom;  <span class="brojRetka" id="13">13</span>o zalasku sunca moraš mu vratiti zalog da on mogne spavati u svome ogrtaču i tebe blagoslivljati. To će ti biti dobro djelo pred Jahvom, Bogom tvojim.</p><p class="pocetakParagrafa"> <span class="brojRetka" id="14">14</span>Nemoj zakidati jadnoga i bijednog najamnika, bio on tvoj sunarodnjak ili došljak iz kojega grada u tvojoj zemlji.  <span class="brojRetka" id="15">15</span>Svaki dan daj mu zaradu prije nego sunce zađe, jer je siromah i za njom uzdiše. Tako neće na te vapiti Jahvi i nećeš sagriješiti.</p><p class="pocetakParagrafa"> <span class="brojRetka" id="16">16</span>Neka se očevi ne osuđuju na smrt zbog sinova ni sinovi zbog očeva; neka svatko za svoj grijeh gine.</p><p class="pocetakParagrafa"> <span class="brojRetka" id="17">17</span>Ne izvrći pravice došljaku ni siroti i ne uzimaj u zalog haljine udovici.  <span class="brojRetka" id="18">18</span>Sjećaj se da si bio rob u Egiptu i da te odande izbavio Jahve, Bog tvoj; zato ti nalažem da ovu zapovijed vršiš.</p><p class="pocetakParagrafa"> <span class="brojRetka" id="19">19</span>Kad žanješ žito na svojoj njivi pa zaboraviš koji snop na njivi, ne vraćaj se po nj; neka ostane došljaku, siroti i udovici da te Jahve, Bog tvoj, blagoslovi u svakom pothvatu ruku tvojih.</p><p class="pocetakParagrafa"> <span class="brojRetka" id="20">20</span>Kad jednom omlatiš svoje masline, više iza sebe ne pretražuj; neka to ostane došljaku, siroti i udovici.  <span class="brojRetka" id="21">21</span>Kad obereš svoj vinograd, ne paljetkuj iza sebe; neka to bude za došljaka, sirotu i udovicu.  <span class="brojRetka" id="22">22</span>Sjećaj se kako si bio rob u zemlji egipatskoj; zato ti naređujem da ovu zapovijed vršiš.</p></p>