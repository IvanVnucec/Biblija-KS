<p class="pocetakParagrafa"> <span class="brojRetka" id="1">1</span>Kad nastane svađa među ljudima i dođu na sud da im se sudi, neka se dade pravo onome koji je prav, a krivac neka se osudi.  <span class="brojRetka" id="2">2</span>Ako krivac zasluži da bude išiban, neka mu sudac naredi da legne i tu pred njim neka mu odbroje onoliko udaraca koliko odgovara njegovoj krivnji.  <span class="brojRetka" id="3">3</span>Do četrdeset udaraca može mu se dati, ali ne više, da modrica ne bi bila prevelika te se ne bi ponizio tvoj brat pred tobom kad bi mu udarali više udaraca.</p><p class="pocetakParagrafa"> <span class="brojRetka" id="4">4</span>Ne zavezuj usta volu kad vrše.«</p><p class="noviRedak"> <h4>Zakon levirata</h4><p class="pocetakParagrafa"> <span class="brojRetka" id="5">5</span>»Kad braća stanuju zajedno pa jedan od njih umre a da nije imao sina, žena pokojnoga neka se ne preudaje izvan kuće, nego neka k njoj pristupi njezin djever i uzme je sebi za ženu te izvrši djeversku dužnost.  <span class="brojRetka" id="6">6</span>A prvi sin koga ona rodi neka ostane na ime njegova pokojnoga brata da njegovo ime ne izumre u Izraelu.  <span class="brojRetka" id="7">7</span>Ako, međutim, onaj čovjek ne želi da se oženi svojom snahom, onda njegova snaha neka dođe na vrata pred starješine i kaže: ‘Neće djever moj da sačuva ime bratu svome u Izraelu; neće da mi učini djeversku dužnost.’  <span class="brojRetka" id="8">8</span>Neka ga pozovu starješine njegova grada i pitaju. Bude li uporan i kaže: ‘Ne želim se njom ženiti’,  <span class="brojRetka" id="9">9</span>neka njegova snaha k njemu pristupi na oči starješine pa mu skine s noge sandalu, pljune mu u lice i kaže ove riječi: ‘Ovako se radi čovjeku koji neće da podigne doma svome bratu!’  <span class="brojRetka" id="10">10</span>Taj neka se prozove u Izraelu ‘Dom bosoga’.«</p><p class="noviRedak"> <h4>Dodaci</h4><p class="pocetakParagrafa"> <span class="brojRetka" id="11">11</span>»Ako se dvojica potuku, pa žena jednoga pođe da izbavi svoga muža iz šaka onoga koji ga tuče i pruži ona svoju ruku i onoga uhvati za sram,  <span class="brojRetka" id="12">12</span>odsijeci joj ruku i neka je ne sažaljuje oko tvoje.</p><p class="pocetakParagrafa"> <span class="brojRetka" id="13">13</span>U torbi nemoj nositi dvojak uteg, veći i manji.  <span class="brojRetka" id="14">14</span>U svojoj kući opet nemoj držati dvojaku efu: veću i manju.  <span class="brojRetka" id="15">15</span>Neka ti je uteg potpun i točan i neka ti je efa potpuna i točna, da dugo živiš na zemlji koju ti daje Jahve, Bog tvoj.  <span class="brojRetka" id="16">16</span>Ta Jahvi je, Bogu tvome, odvratan tko to čini, tko god čini nepravdu.</p><p class="pocetakParagrafa"> <span class="brojRetka" id="17">17</span>Sjećaj se onoga što ti je učinio Amalek dok ste bili na putu pošto ste izišli iz Egipta;  <span class="brojRetka" id="18">18</span>kako te dočeka na putu i pobi u tvom zaleđu sve nemoćne kad si bio umoran i iscrpljen jer se nije Boga bojao.  <span class="brojRetka" id="19">19</span>I zato kad te Jahve, Bog tvoj, smiri od svih tvojih neprijatelja naokolo u zemlji koju ti Jahve, Bog tvoj, daje u baštinu, izbriši pod nebom spomen na Amaleka. Ne zaboravi!«</p></p></p>