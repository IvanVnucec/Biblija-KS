<h4>Svrha Zakona</h4><p class="pocetakParagrafa"> <span class="brojRetka" id="1">1</span>»Ovo su zapovijedi, zakoni i uredbe koje mi Jahve, Bog vaš, zapovjedi da vas u njima poučim, kako biste ih vršili u zemlji u koju odlazite da je zaposjednete;  <span class="brojRetka" id="2">2</span>da se svega svog vijeka bojiš Jahve, Boga svoga, ti, sin tvoj i sin tvoga sina, vršeći sve zakone njegove i sve zapovijedi njegove što ti ih danas propisujem, pa da imaš dug život.  <span class="brojRetka" id="3">3</span>Slušaj, Izraele, drži ih i vrši da ti dobro bude i da se razmnožiš u zemlji kojom teče med i mlijeko, kao što ti je obećao Jahve, Bog otaca tvojih.«</p><p class="noviRedak"> <h4>Ljubav prema Bogu – srž Zakona</h4><p class="pocetakParagrafa"> <span class="brojRetka" id="4">4</span>»Čuj, Izraele! Jahve je Bog naš, Jahve je jedan!  <span class="brojRetka" id="5">5</span>Zato ljubi Jahvu, Boga svoga, svim srcem svojim, svom dušom svojom i svom snagom svojom!  <span class="brojRetka" id="6">6</span>Riječi ove što ti ih danas naređujem neka ti se urežu u srce.  <span class="brojRetka" id="7">7</span>Napominji ih svojim sinovima. Govori im o njima kad sjediš u svojoj kući i kad ideš putem; kad liježeš i kad ustaješ.  <span class="brojRetka" id="8">8</span>Priveži ih na svoju ruku za znak i neka ti budu kao zapis među očima!  <span class="brojRetka" id="9">9</span>Ispiši ih na dovratnicima kuće svoje i na vratima svojim!</p><p class="pocetakParagrafa"> <span class="brojRetka" id="10">10</span>A kad te Jahve, Bog tvoj, dovede u zemlju za koju se zakleo tvojim ocima, Abrahamu, Izaku i Jakovu, da će je tebi dati – u velike i lijepe gradove kojih nisi zidao;  <span class="brojRetka" id="11">11</span>u kuće pune svakog dobra kojih nisi punio; na iskopane čatrnje kojih nisi kopao; u vinograde i maslinike kojih nisi sadio – i sit se najedeš:  <span class="brojRetka" id="12">12</span>pazi da ne zaboraviš Jahvu koji te izveo iz zemlje egipatske, iz kuće ropstva.  <span class="brojRetka" id="13">13</span>Boj se Jahve, Boga svoga; njemu iskazuj štovanje; njegovim imenom polaži prisegu.  <span class="brojRetka" id="14">14</span>Ne idite za drugim bogovima između bogova drugih naroda što su oko vas.  <span class="brojRetka" id="15">15</span>Jer je Jahve, Bog tvoj, što stoji u sredini tvojoj, ljubomoran Bog; gnjev bi Jahve, Boga tvoga, usplamtio protiv tebe i istrijebio te sa zemlje.  <span class="brojRetka" id="16">16</span>Ne iskušavajte Jahvu, Boga svoga, kao što ste ga iskušavali kod Mase.  <span class="brojRetka" id="17">17</span>Točno vršite zapovijedi Jahve, Boga svoga, upute njegove i zakone njegove koje je izdao.  <span class="brojRetka" id="18">18</span>Čini što je pravo i dobro u očima Jahve da ti dobro bude i da se domogneš dobre zemlje za koju se Jahve zakleo tvojim ocima  <span class="brojRetka" id="19">19</span>da će iz nje protjerati sve tvoje neprijatelje ispred tebe. Tako je obećao Jahve.«</p><p class="noviRedak"> <h4>Pouka djece</h4><p class="pocetakParagrafa"> <span class="brojRetka" id="20">20</span>»A kad te sutra zapita tvoj sin: što su te upute, zakoni i uredbe što ih je Jahve, Bog naš, vama propisao –  <span class="brojRetka" id="21">21</span>kaži svome sinu: ‘Bili smo faraonovi robovi u Egiptu, ali nas je Jahve izveo iz Egipta jakom rukom.  <span class="brojRetka" id="22">22</span>Na naše je oči Jahve učinio velike i strašne znakove i čudesa protiv Egipta, protiv faraona i protiv svega doma njegova,  <span class="brojRetka" id="23">23</span>a nas je odande izveo da nas dovede i dade nam zemlju koju je zakletvom obećao ocima našim.  <span class="brojRetka" id="24">24</span>I naredio nam je Jahve da sve ove naredbe vršimo u strahopoštovanju prema Jahvi, Bogu svome, da bismo uvijek bili sretni i da živimo kao što je to danas.’</p><p class="pocetakParagrafa"> <span class="brojRetka" id="25">25</span>Naša će, dakle, pravednost biti: držati i vršiti sve ove zapovijedi pred Jahvom, Bogom našim, kako nam je naredio.«</p></p></p>