<h4>Uspostava zakona</h4><p class="pocetakParagrafa"> <span class="brojRetka" id="1">1</span>Potom Mojsije i starješine izraelske nalože narodu: »Vršite sve zapovijedi što vam ih danas naređujem.  <span class="brojRetka" id="2">2</span>Onog dana kad prijeđete preko Jordana u zemlju što ti je daje Jahve, Bog tvoj, podigni sebi veliko kamenje; krečom ga okreči  <span class="brojRetka" id="3">3</span>i na njemu ispiši sve riječi ovoga Zakona u trenutku kad budeš ulazio u zemlju što ti je daje Jahve, Bog tvoj, u zemlju kojom teče med i mlijeko, kako ti je rekao Jahve, Bog otaca tvojih.  <span class="brojRetka" id="4">4</span>Kada, dakle, prijeđeš preko Jordana, onda to kamenje, kako ti danas zapovijedam, podigni na brdu Ebalu i okreči ga krečom.  <span class="brojRetka" id="5">5</span>Ondje sagradi i žrtvenik Jahvi, Bogu svome – žrtvenik od kamenja na koje nisi spuštao gvožđa.  <span class="brojRetka" id="6">6</span>Žrtvenik Jahvi, Bogu svome, sagradi od neklesana kamena. Na njemu prinosi paljenice Jahvi, Bogu svome.  <span class="brojRetka" id="7">7</span>Prinosi i pričesnice i ondje ih blaguj, radujući se pred Jahvom, Bogom svojim.  <span class="brojRetka" id="8">8</span>Ispiši na tom kamenju sve riječi ovoga Zakona: ureži ih dobro.«</p><p class="pocetakParagrafa"> <span class="brojRetka" id="9">9</span>Zatim Mojsije i levitski svećenici rekoše svemu Izraelu: »Pozor, Izraele, i slušaj! Danas si postao narodom Jahve, Boga svoga.  <span class="brojRetka" id="10">10</span>Zato slušaj glas Jahve, Boga svoga, i vrši zapovijedi njegove i zakone njegove koje ti danas naređujem.«</p><p class="pocetakParagrafa"> <span class="brojRetka" id="11">11</span>Onoga dana naredi Mojsije narodu:  <span class="brojRetka" id="12">12</span>»Kad prijeđete preko Jordana, neka ova plemena: Šimun, Levi, Juda, Jisakar, Josip i Benjamin stanu na brdu Gerizimu da blagoslivljaju narod.  <span class="brojRetka" id="13">13</span>A ova neka stanu na brdu Ebalu da proklinju: Ruben, Gad, Ašer, Zebulun, Dan i Naftali.  <span class="brojRetka" id="14">14</span>Neka onda Levijevci preuzmu riječ i jakim glasom reknu svim Izraelcima:</p><p class="pocetakParagrafa"> <span class="brojRetka" id="15">15</span>‘Proklet bio tko načini kumira, klesana ili livena – zazor Jahvi, djelo rukotvorca, sve ako ga stavi i na potajno mjesto.’ – I sav narod neka odgovori: ‘Amen!’</p><p class="pocetakParagrafa"> <span class="brojRetka" id="16">16</span>‘Proklet bio koji vrijeđa oca svoga i majku svoju!’ – I sav narod neka reče: ‘Amen!’</p><p class="pocetakParagrafa"> <span class="brojRetka" id="17">17</span>‘Proklet bio koji pomakne međaš susjedov!’ – I sav narod neka reče: ‘Amen!’</p><p class="pocetakParagrafa"> <span class="brojRetka" id="18">18</span>‘Proklet bio koji slijepca zavede na stranputicu!’ – I sav narod neka reče: ‘Amen!’</p><p class="pocetakParagrafa"> <span class="brojRetka" id="19">19</span>‘Proklet bio koji krnji prava došljaka, sirote i udovice!’ – I sav narod neka reče: ‘Amen!’</p><p class="pocetakParagrafa"> <span class="brojRetka" id="20">20</span>‘Proklet bio koji legne sa ženom oca svoga, jer je razgrnuo pokrivač oca svoga!’– I sav narod neka reče: ‘Amen!’</p><p class="pocetakParagrafa"> <span class="brojRetka" id="21">21</span>‘Proklet bio koji legne s bilo kakvom životinjom!’ – I sav narod neka reče: ‘Amen!’</p><p class="pocetakParagrafa"> <span class="brojRetka" id="22">22</span>‘Proklet bio koji legne sa svojom sestrom, bila ona kći njegova oca ili kći njegove majke.’ – I sav narod neka reče: ‘Amen!’</p><p class="pocetakParagrafa"> <span class="brojRetka" id="23">23</span>‘Proklet bio koji legne s punicom svojom!’ – I sav narod neka reče: ‘Amen!’</p><p class="pocetakParagrafa"> <span class="brojRetka" id="24">24</span>‘Proklet bio koji ubije bližnjega svoga iz potaje!’ – I sav narod neka reče: ‘Amen!’</p><p class="pocetakParagrafa"> <span class="brojRetka" id="25">25</span>‘Proklet bio koji primi mito da smrt donese nevinome!’ – I sav narod neka reče: ‘Amen!’</p><p class="pocetakParagrafa"> <span class="brojRetka" id="26">26</span>‘Proklet bio koji ne bude držao riječi ovoga Zakona i vršio ih!’ – I sav narod neka reče: ‘Amen!’«</p>