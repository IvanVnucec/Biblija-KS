<h4>Mojsijeva smrt</h4><p class="pocetakParagrafa"> <span class="brojRetka" id="1">1</span>Poslije toga ode Mojsije s Moapskih poljana na brdo Nebo, na vrhunac Pisge nasuprot Jerihonu, gdje mu Jahve pokaza svu zemlju: Gilead do Dana,  <span class="brojRetka" id="2">2</span>sav Naftali, kraj Efrajimov i Manašeov, svu Judinu krajinu do Zapadnog mora;  <span class="brojRetka" id="3">3</span>zatim Negeb, područje doline Jerihona – grada palmi – do Soara.  <span class="brojRetka" id="4">4</span>Potom mu reče Jahve: »Ovo je zemlja za koju sam se zakleo Abrahamu, Izaku i Jakovu da ću je dati tvome potomstvu. Dopustio sam da je pogledaš svojim očima, ali ti onamo nećeš prijeći.«</p><p class="pocetakParagrafa"> <span class="brojRetka" id="5">5</span>I Mojsije, sluga Jahvin, umrije ondje u zemlji moapskoj po Jahvinoj zapovijedi.  <span class="brojRetka" id="6">6</span>I ukopa ga on u dolini u zemlji nasuprot Bet Peoru. Do dana današnjega nitko nije doznao za njegov grob.  <span class="brojRetka" id="7">7</span>Mojsiju bijaše sto dvadeset godina kad umrije. Oko mu nije oslabilo niti mu je snaga popustila.  <span class="brojRetka" id="8">8</span>Izraelci oplakivahu Mojsija na Moapskim poljanama trideset dana. Potom prođoše i dani oplakivanja – tugovanja za Mojsijem.  <span class="brojRetka" id="9">9</span>A Jošua, sin Nunov, bio je ispunjen duhom mudrosti jer Mojsije bijaše na nj položio svoje ruke. Njega su Izraelci slušali i činili kako je Jahve naredio Mojsiju.</p><p class="pocetakParagrafa"> <span class="brojRetka" id="10">10</span>Ne pojavi se više prorok u Izraelu ravan Mojsiju – njega je Jahve poznavao licem u lice! –  <span class="brojRetka" id="11">11</span>po svim onim znakovima i čudesima u zemlji egipatskoj za koja ga je Jahve slao da ih učini na faraonu, na svim službenicima njegovim i na svoj zemlji njegovoj,  <span class="brojRetka" id="12">12</span>po onoj moćnoj ruci njegovoj i po svim onim velikim zastrašnim djelima koja učini na oči svega Izraela.</p>