<h3>6. RAZLIČITI ZAKONI</h3><h4>Ako je ubojica nepoznat</h4><p class="pocetakParagrafa"> <span class="brojRetka" id="1">1</span>»Ako se u zemlji koju ti Jahve, Bog tvoj, daje da je zaposjedneš nađe tko ubijen gdje u polju leži – a ne zna se tko ga je ubio –  <span class="brojRetka" id="2">2</span>onda neka odu tvoje starješine i suci te izmjere udaljenost od ubijenoga do okolnih gradova.  <span class="brojRetka" id="3">3</span>Tako će ustanoviti koji je grad najbliže ubijenom. Starješine toga grada neka tada uzmu junicu što još nije radila: što još pod jarmom nije vukla.  <span class="brojRetka" id="4">4</span>Neka zatim starješine onoga grada stjeraju junicu u kakav nepresušni potok, na mjesto koje se ne obrađuje i ne zasijava, i ondje, na potoku, neka junicu zakolju.  <span class="brojRetka" id="5">5</span>Zatim neka dođu svećenici, potomci Levijevi. Jer njih je odabrao Jahve, Bog tvoj, da mu služe i da u ime Jahvino blagoslivljaju; na njihovu se riječ rješava svaki spor i svako nasilje.  <span class="brojRetka" id="6">6</span>Zatim sve starješine iz onoga grada koji bude najbliži ubijenome neka operu ruke u potoku nad zaklanom junicom.  <span class="brojRetka" id="7">7</span>Potom neka izjave: ‘Naše ruke nisu prolile ove krvi niti smo svojim očima išta vidjeli.  <span class="brojRetka" id="8">8</span>Zakrili, Jahve, svoj narod Izrael koji si oslobodio; ne dopusti da se prolijeva nedužna krv u tvome izraelskom narodu!’ Tako će biti zaštićeni od krvi.  <span class="brojRetka" id="9">9</span>A ti ćeš ukloniti prolijevanje nedužne krvi iz svoje sredine ako učiniš što je pravo u Jahvinim očima.«</p><p class="noviRedak"> <h4>Postupak sa zarobljenicima</h4><p class="pocetakParagrafa"> <span class="brojRetka" id="10">10</span>»Kad odeš u rat na svoje neprijatelje pa ih Jahve, Bog tvoj, preda u ruke tvoje te ih zarobiš,  <span class="brojRetka" id="11">11</span>ako među zarobljenicima opaziš lijepu ženu i u nju se zagledaš, možeš je uzeti za ženu.  <span class="brojRetka" id="12">12</span>Dovedi je svojoj kući pa neka obrije glavu, obreže nokte  <span class="brojRetka" id="13">13</span>i odbaci haljine u kojima je zarobljena. Neka provede mjesec dana u tvome domu oplakujući svoga oca i svoju majku. Poslije toga možeš joj pristupiti kao muž i neka ti postane ženom.  <span class="brojRetka" id="14">14</span>Ako ti poslije ne bi bila po volji, pusti je kuda joj drago. Za novac je ne smiješ prodati niti s njom postupiti kao s ropkinjom jer ti je bila žena.«</p><p class="noviRedak"> <h4>Pravo prvorodstva</h4><p class="pocetakParagrafa"> <span class="brojRetka" id="15">15</span>»Ako koji čovjek imadne dvije žene: jednu koja mu je draga, a drugu koja mu je mrska, te mu i draga i mrska rode sinove, ali prvorođenac bude od one koja mu je mrska,  <span class="brojRetka" id="16">16</span>onda, kad dođe dan da podijeli svoju imovinu među svoje sinove, ne smije postupiti prema prvorođencu od drage na štetu sina od mrske, koji je prvenac,  <span class="brojRetka" id="17">17</span>nego mora za prvorođenca priznati sina od mrske i njemu dati dvostruk dio od svega što ima. Jer on je prvina njegove snage – njemu pripada pravo prvorodstva.«</p><p class="noviRedak"> <h4>Nevaljali sin</h4><p class="pocetakParagrafa"> <span class="brojRetka" id="18">18</span>»Ako tko imadne opaka i nepokorna sina koji neće da sluša ni oca ni majke – pa ni onda pošto ga kazne –  <span class="brojRetka" id="19">19</span>neka ga njegov otac i njegova mati odvedu starješinama svoga grada, na vrata svoga mjesta,  <span class="brojRetka" id="20">20</span>i neka kažu gradskim starješinama: ‘Ovaj naš sin opak je i nepokoran; neće da nas sluša; ništarija je i pijanica.’  <span class="brojRetka" id="21">21</span>Potom neka ga svi ljudi, njegovi sugrađani, kamenjem zasiplju dok ne pogine. Tako ćeš iskorijeniti zlo iz svoje sredine: sav će Izrael to čuti i bojat će se.«</p><p class="noviRedak"> <h4>Tijelo obješenika</h4><p class="pocetakParagrafa"> <span class="brojRetka" id="22">22</span>»Ako tko učini grijeh koji zaslužuje smrt te bude pogubljen vješanjem o stablo,  <span class="brojRetka" id="23">23</span>njegovo mrtvo tijelo neka ne ostane na stablu preko noći, nego ga pokopaj istoga dana, jer je obješeni prokletstvo Božje. Tako nećeš okaljati svoje zemlje, koju ti Jahve, Bog tvoj, daje u baštinu.«</p></p></p></p></p>