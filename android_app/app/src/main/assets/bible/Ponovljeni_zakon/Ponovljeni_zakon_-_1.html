<h2>I. VELIKA JAHVINA DJELA</h2><h4>Uvod</h4><p class="pocetakParagrafa"> <span class="brojRetka" id="1">1</span>Ovo su riječi što ih je Mojsije upravio svemu Izraelu s onu stranu Jordana – u pustinji, u Arabi nasuprot Sufu, između Parana i Tofela, Labana, Hazerota i Di Zahaba –  <span class="brojRetka" id="2">2</span>od Horeba do Kadeš Barnee, Seirskom gorom, jedanaest dana hoda.  <span class="brojRetka" id="3">3</span>Bilo je to godine četrdesete, prvog dana mjeseca jedanaestoga, kad Mojsije reče Izraelcima sve što mu je Jahve za njih naređivao.  <span class="brojRetka" id="4">4</span>Pošto je porazio amorejskoga kralja Sihona, koji je živio u Hešbonu, i bašanskoga kralja Oga, koji je živio u Aštarotu i Edreju,  <span class="brojRetka" id="5">5</span>dakle s onu stranu Jordana, u zemlji moapskoj, poče Mojsije razlagati ovaj zakon. Govoraše on:</p><p class="noviRedak"> <h4>Božja zapovijed i Božje obećanje</h4><p class="pocetakParagrafa"> <span class="brojRetka" id="6">6</span>»Jahve, Bog naš, reče nam na Horebu: ‘Dosta ste boravili na ovome brdu.  <span class="brojRetka" id="7">7</span>Krenite na put! Idite u gorski kraj Amorejaca i svih njihovih susjeda, u Arabu, u Gorje, u Šefelu i u Negeb, na morsku obalu, u zemlju kanaansku i u Libanon, sve do Velike rijeke, rijeke Eufrata.  <span class="brojRetka" id="8">8</span>Eto, pred vas stavljam ovu zemlju. Idite, dakle, i zauzmite zemlju za koju se Jahve zakle ocima vašim, Abrahamu, Izaku i Jakovu, da će je dati njima i njihovu potomstvu poslije njih.’«</p><p class="noviRedak"> <h4>Uređenje zajednice</h4><p class="pocetakParagrafa"> <span class="brojRetka" id="9">9</span>»Tada sam vam rekao: ‘Ne mogu vas voditi sâm.  <span class="brojRetka" id="10">10</span>Jahve, Bog vaš, toliko vas je razmnožio da vas danas ima kao zvijezda na nebu.  <span class="brojRetka" id="11">11</span>Neka vas Jahve, Bog vaših otaca, umnoži još tisuću puta! Neka vas blagoslivlja kako vam je obećao!  <span class="brojRetka" id="12">12</span>Ali kako bih ja sâm mogao nositi vaš teret, vaše breme i vaše sporove?  <span class="brojRetka" id="13">13</span>Izaberite stoga iz svojih plemena ljude pametne, iskusne i ugledne da vam ih postavim za poglavare.’  <span class="brojRetka" id="14">14</span>Vi ste mi odgovorili: ‘Dobro je što predlažeš.’  <span class="brojRetka" id="15">15</span>Zato sam uzeo prvake iz vaših plemena, ljude pametne i ugledne, te ih postavio za poglavare: tisućnike, stotnike, pedesetnike, desetnike i vaše plemenske nadglednike.  <span class="brojRetka" id="16">16</span>U to isto vrijeme naložio sam i vašim sucima: ‘Saslušajte svoju braću; sudite pravedno između čovjeka i njegova brata ili pridošlice.  <span class="brojRetka" id="17">17</span>U suđenju nemojte biti pristrani; saslušavajte maloga kao i velikoga. Ne bojte se nikoga! Ta sud je Božji! Ako vam koji slučaj bude pretežak, iznesite ga meni, da ga ja razvidim.’  <span class="brojRetka" id="18">18</span>Tako sam vam onda naložio sve što vam je činiti.«</p><p class="noviRedak"> <h4>Nevjera u Kadešu</h4><p class="pocetakParagrafa"> <span class="brojRetka" id="19">19</span>»Krenusmo iz Horeba i, na putu u gorske krajeve Amorejaca, kako nam je naredio Jahve, Bog naš, prijeđosmo svu onu veliku i strašnu pustinju koju ste vidjeli. Stigosmo u Kadeš Barneu.  <span class="brojRetka" id="20">20</span>Tada vam rekoh: ‘Došli ste u gorski kraj Amorejaca, koji nam Jahve, Bog naš, daje.  <span class="brojRetka" id="21">21</span>Eto, Jahve, Bog tvoj, stavio je preda te tu zemlju. Ustaj! Zaposjedni je, kako ti je rekao Jahve, Bog otaca tvojih. Ne boj se! Ne strahuj!’  <span class="brojRetka" id="22">22</span>Svi ste onda došli k meni i rekli: ‘Pošaljimo pred sobom ljude da izvide zemlju i jave nam o putu kojim ćemo ići i o gradovima u koje ćemo doći.’  <span class="brojRetka" id="23">23</span>Svidje mi se što rekoste. Zato uzeh dvanaest ljudi između vas, po jednoga iz svakog plemena.  <span class="brojRetka" id="24">24</span>Krenuli su na pogorje, stigli do Eškolske doline te izvidjeli kraj.  <span class="brojRetka" id="25">25</span>I nabraše plodova one zemlje, donesoše ih k nama i javiše: ‘Zemlja koju nam daje Jahve, Bog naš, dobra je.’  <span class="brojRetka" id="26">26</span>Ali vi niste htjeli onamo; pobunili ste se protiv naredbe Jahve, Boga svoga.  <span class="brojRetka" id="27">27</span>Rogoborili ste u svojim šatorima i govorili: ‘U svojoj mržnji na nas Jahve nas je izveo iz zemlje egipatske da nas preda u ruke Amorejaca, kako bi nas posve uništili.  <span class="brojRetka" id="28">28</span>Kamo da idemo? Naša su braća ubila u nama srčanost kad rekoše: Narod je i veći i jači nego mi; gradovi su veliki, i zidine im sežu do nebesa. A vidjeli smo ondje i Anakovce.’  <span class="brojRetka" id="29">29</span>‘Ne bojte se!’ – rekoh vam. – ‘Ne plašite ih se!  <span class="brojRetka" id="30">30</span>Jahve, Bog vaš, koji ide pred vama, borit će se za vas kako je to učinio na vaše oči u Egiptu.’  <span class="brojRetka" id="31">31</span>A vidio si, uostalom, i u pustinji, gdje te Jahve, Bog tvoj, cijeloga puta što ste ga prevalili dok ste stigli do ovoga mjesta, nosio kao što čovjek nosi svoga sinčića.  <span class="brojRetka" id="32">32</span>Ali, unatoč tome, vi niste imali pouzdanja u Jahvu, Boga svoga,  <span class="brojRetka" id="33">33</span>u onoga koji je na putu išao pred vama da vam potraži mjesto za taborovanje – u ognju obnoć da vam osvijetli put kojim ćete ići, a obdan u oblaku.  <span class="brojRetka" id="34">34</span>Jahve ču graju vašu i zakle se u svojoj srdžbi:  <span class="brojRetka" id="35">35</span>‘Ni jedan jedini od ovih ljudi, od ovoga opakog naraštaja, neće vidjeti ove dobre zemlje za koju sam se zakleo da ću je dati vašim ocima.  <span class="brojRetka" id="36">36</span>Izuzimam Kaleba, sina Jefuneova. On će je vidjeti; njemu i njegovim potomcima dat ću zemlju kojom je išao, jer je vjerno slijedio Jahvu.’</p><p class="pocetakParagrafa"> <span class="brojRetka" id="37">37</span>Zbog vas se Jahve i na mene razljutio te mi rekao: ‘Ni ti onamo nećeš ući.  <span class="brojRetka" id="38">38</span>Ući će onamo Jošua, sin Nunov, koji te služi. Njega ti osokoli, jer će on uvesti Izraela u posjed.  <span class="brojRetka" id="39">39</span>A i vaši mališani, o kojima rekoste da će postati roblje, sinovi vaši koji još ne znaju razlikovati dobro i zlo, oni će u nju ući; njima ću je u posjed dati.  <span class="brojRetka" id="40">40</span>A vi se okrenite i zaputite u pustinju, prema Crvenome moru!’</p><p class="pocetakParagrafa"> <span class="brojRetka" id="41">41</span>Vi ste mi tada odgovorili riječima: ‘Sagriješili smo protiv Jahve. Poći ćemo gore i boriti se kako nam je Jahve, Bog naš, zapovjedio.’ Svaki od vas dohvati svoje oružje i nepromišljeno pođe gore u brda.</p><p class="pocetakParagrafa"> <span class="brojRetka" id="42">42</span>Onda mi Jahve reče: ‘Kaži im: Ne idite gore i ne stupajte u borbu da vas ne poraze vaši neprijatelji jer ja nisam među vama.’</p><p class="pocetakParagrafa"> <span class="brojRetka" id="43">43</span>Tako sam vam i govorio, ali niste poslušali. Oprli ste se zapovijedi Jahvinoj i, puni drskosti, krenuli u brda.  <span class="brojRetka" id="44">44</span>Ali Amorejci, koji žive u onome gorju, udariše na vas, pognaše vas, za vama se natisnuše kao pčele te su vas tukli od Seira do Horme.  <span class="brojRetka" id="45">45</span>Vrativši se, plakali ste pred Jahvom, ali Jahve nije slušao vašega jauka niti je okrenuo svoga uha k vama.  <span class="brojRetka" id="46">46</span>U Kadešu vam valjade ostati dugo vremena, onoliko koliko ste već ostali.«</p></p></p></p>