<h4>Držanje prema poganstvu</h4><p class="pocetakParagrafa"> <span class="brojRetka" id="1">1</span>»Kad te Jahve, Bog tvoj, uvede u zemlju u koju ideš da je zaposjedneš i kad ispred tebe otjera mnoge narode: Hetite, Girgašane, Amorejce, Kanaance, Perižane, Hivijce i Jebusejce – sedam naroda brojnijih i jačih od tebe –  <span class="brojRetka" id="2">2</span>te kad ih Jahve, Bog tvoj, preda tebi i ti ih poraziš, udari ih prokletstvom. Nemoj sklapati s njima saveza niti im iskazuj milosti.  <span class="brojRetka" id="3">3</span>Ne sklapaj ženidbe s njima, ne udavaj svoje kćeri za njihova sina niti ženi svoga sina njihovom kćeri;  <span class="brojRetka" id="4">4</span>jer bi ona odvratila od mene sina tvoga; drugim bi bogovima on služio; Jahve bi se razgnjevio protiv vas i brzo bi te istrijebio.  <span class="brojRetka" id="5">5</span>Nego ovako učinite prema njima: porušite njihove žrtvenike, porazbijajte njihove stupove, njihove ašere počupajte a njihove kumire spalite.«</p><p class="noviRedak"> <h4>Izrael je narod posvećen Jahvi</h4><p class="pocetakParagrafa"> <span class="brojRetka" id="6">6</span>»Ta ti si narod posvećen Jahvi, Bogu svome; tebe je Jahve, Bog tvoj, izabrao da među svim narodima koji su na zemlji budeš njegov predragi vlastiti narod.</p><p class="pocetakParagrafa"> <span class="brojRetka" id="7">7</span>Nije vas Jahve odabrao i prihvatio zato što biste vi bili brojniji od svih naroda – vi ste zapravo najmanji –  <span class="brojRetka" id="8">8</span>nego zato što vas Jahve ljubi i drži zakletvu kojom se zakleo vašim ocima. Stoga vas je Jahve izveo jakom rukom i oslobodio vas iz kuće ropstva, ispod vlasti faraona, kralja egipatskoga.</p><p class="pocetakParagrafa"> <span class="brojRetka" id="9">9</span>Zato znaj da je Jahve, Bog tvoj, pravi Bog, Bog vjeran, koji drži svoj savez i milost svoju iskazuje do tisuću koljena onima koji ga ljube i drže njegove zapovijedi.  <span class="brojRetka" id="10">10</span>A onima koji ga mrze uzvraća izravno njima samima; uništava bez odgađanja onoga koji ga mrzi: uzvraća izravno njemu samomu.  <span class="brojRetka" id="11">11</span>Stoga drži zapovijedi, zakone i uredbe koje ti danas nalažem da ih vršiš.«</p><p class="noviRedak"> <h4>Nagrada za vjernost</h4><p class="pocetakParagrafa"> <span class="brojRetka" id="12">12</span>»A za nagradu – budeš li slušao ove naloge, držao ih te izvršavao – Jahve, Bog tvoj, držat će ti Savez svoj i milost za koje se zakleo tvojim ocima.  <span class="brojRetka" id="13">13</span>Ljubit će te, blagoslivljati i razmnažati; blagoslivljat će plod utrobe tvoje i rod zemlje tvoje: žito tvoje, vino tvoje, ulje tvoje, mlâd krava tvojih i prirast stoke tvoje u zemlji za koju se zakleo ocima tvojim da će je tebi dati.  <span class="brojRetka" id="14">14</span>Bit ćeš blagoslovljen nad sve narode; neće u tebe biti ni neplodna ni neplodne, ni među tvojom čeljadi ni među stokom tvojom.  <span class="brojRetka" id="15">15</span>Jahve će od tebe maknuti svaku bolest; neće na te pustiti ni jedno od strašnih zala egipatskih za koja znaš, nego će njima pritiskati one koji te mrze.</p><p class="pocetakParagrafa"> <span class="brojRetka" id="16">16</span>Uništavaj sve narode koje ti Jahve, Bog tvoj, bude predavao. Neka ih ne sažaljuje oko tvoje. Nemoj se klanjati njihovim kumirima, jer bi ti to bilo zamkom.«</p><p class="noviRedak"> <h4>Jahve – snaga Izraelova</h4><p class="pocetakParagrafa"> <span class="brojRetka" id="17">17</span>»Možda ćeš u svome srcu reći: ‘Oni su narodi brojniji od mene, kako ću ih onda protjerati?’  <span class="brojRetka" id="18">18</span>Ne boj ih se! Sjeti se što je Jahve, Bog tvoj, učinio faraonu i svemu Egiptu!  <span class="brojRetka" id="19">19</span>Pomisli na velike kušnje što si ih vidio na svoje oči; na one znakove i čudesa pa na jaku ruku i ispruženu mišicu kojima te Jahve, Bog tvoj, izveo. Tako će Jahve, Bog tvoj, učiniti sa svim narodima kojih se plašiš.  <span class="brojRetka" id="20">20</span>Povrh toga, među njih će Jahve, Bog tvoj, slati stršljene dok ne izginu koji bi preostali i sakrili se pred tobom.  <span class="brojRetka" id="21">21</span>Ne strepi, dakle, pred njima! Ta Jahve, Bog tvoj, u sredini je tvojoj, Bog silan i strahovit.</p><p class="pocetakParagrafa"> <span class="brojRetka" id="22">22</span>Malo će pomalo Jahve, Bog tvoj, ispred tebe uništiti one narode; i nećeš ih moći ujedanput sve istrijebiti da se zvijeri ne bi protiv tebe razmnožile.  <span class="brojRetka" id="23">23</span>Ali Jahve, Bog tvoj, tebi će ih predati i među njih unositi stravu dok ne budu uništeni.  <span class="brojRetka" id="24">24</span>I njihove će kraljeve predati u tvoje ruke da zatreš ime njihovo pod nebom. Nijedan se neće održati pred tobom dok ih ne uništiš.</p><p class="pocetakParagrafa"> <span class="brojRetka" id="25">25</span>Likove njihovih kumira spali! Ne hlepi za srebrom i zlatom što je na njima; ne uzimlji ga da ne budeš njime zaveden; jer bi to bilo gadno Jahvi, Bogu tvome.  <span class="brojRetka" id="26">26</span>Ne unosi gnusobe u svoju kuću da ne budeš udaren prokletstvom kao i ona; duboko je prezri i grozi se od nje jer je prokleta.«</p></p></p></p>