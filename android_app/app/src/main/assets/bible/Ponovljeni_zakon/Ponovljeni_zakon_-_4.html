<h2>II. JAHVINA DJELA OBVEZUJU JAHVIN NAROD</h2><h4>Izraelci treba da slušaju Jahvu</h4><p class="pocetakParagrafa"> <span class="brojRetka" id="1">1</span>»A sada, Izraele, poslušaj zakone i uredbe kojima vas učim da biste ih vršili i tako poživjeli te unišli i zaposjeli zemlju koju vam daje Jahve, Bog otaca vaših.  <span class="brojRetka" id="2">2</span>Niti što nadodajite onome što vam zapovijedam niti što od toga oduzimljite; vršite zapovijedi Jahve, Boga svoga, što vam ih dajem.  <span class="brojRetka" id="3">3</span>Vidjeli ste svojim očima što je Jahve učinio s Baal Peorom: jer Jahve, Bog tvoj, iskorijenio je iz tvoje sredine svakoga koji je slijedio Baal Peora.  <span class="brojRetka" id="4">4</span>A svi vi koji se čvrsto držite Jahve, Boga svoga, živi ste i danas.  <span class="brojRetka" id="5">5</span>Ja sam vas, eto, poučio o zakonima i uredbama, kako mi je Jahve, Bog moj, naredio da ih vršite u zemlji u koju idete da je zaposjednete.  <span class="brojRetka" id="6">6</span>Držite ih i vršite: to će u očima narodâ biti vaša mudrost i vaša razboritost. Kad oni čuju za sve ove zakone, reći će: ‘Samo je jedan narod mudar i pametan, a to je ovaj veliki narod.’  <span class="brojRetka" id="7">7</span>Jer koji je to narod tako velik da bi mu bogovi bili tako blizu kao što je Jahve, Bog naš, nama kad god ga zazovemo?  <span class="brojRetka" id="8">8</span>Koji je to narod tako velik da bi imao zakone i uredbe pravedne kao što je sav ovaj Zakon koji vam ja danas iznosim?</p><p class="pocetakParagrafa"> <span class="brojRetka" id="9">9</span>Zato pazi i dobro se čuvaj da ne zaboraviš događaje što si ih svojim očima vidio; neka ti ne iščeznu iz srca ni jednoga dana tvoga života. Naprotiv, pouči o njima svoje sinove i sinove svojih sinova.</p><p class="pocetakParagrafa"> <span class="brojRetka" id="10">10</span>Onog dana kad si stajao na Horebu pred Jahvom, Bogom svojim, Jahve mi je rekao: ‘Skupi mi narod! Hoću da čuju moje riječi, da me se nauče bojati sve vrijeme što budu živjeli na zemlji te da o njima pouče i svoju djecu.’</p><p class="pocetakParagrafa"> <span class="brojRetka" id="11">11</span>Vi ste se onda primakli i stali pod brdo. S usplamtjeloga brda plamen je sukljao do sred neba zamračena tmastim oblakom.  <span class="brojRetka" id="12">12</span>Iz ognja Jahve je govorio vama; čuli ste zvuk riječi, ali lika niste nazreli – ništa osim glasa.  <span class="brojRetka" id="13">13</span>Objavio vam je svoj Savez i naložio vam da ga vršite – Deset zapovijedi, što ih ispisa na dvije kamene ploče.  <span class="brojRetka" id="14">14</span>A meni je Jahve naredio da vas poučim o zakonima i uredbama što ćete ih vršiti u zemlji u koju odlazite da je zaposjednete.«</p><p class="noviRedak"> <h4>Pogibao idolopoklonstva</h4><p class="pocetakParagrafa"> <span class="brojRetka" id="15">15</span>»Pazite dobro! Onoga dana kad vam je Jahve, Bog vaš, govorio iz ognja na Horebu, niste vidjeli nikakva lika,  <span class="brojRetka" id="16">16</span>da se ne biste pokvarili te da ne biste pravili sebi kakva klesana lika, kipa muškoga ili ženskoga obličja,  <span class="brojRetka" id="17">17</span>ni obličja kakve životinje što je na zemlji, ni obličja kakve ptice što pod nebom lijeta,  <span class="brojRetka" id="18">18</span>ni obličja bilo čega što po zemlji gmiže, ni obličja kakve ribe što je u vodi pod zemljom  <span class="brojRetka" id="19">19</span>i da se ne bi, kad digneš svoje oči prema nebu te vidiš sunce, mjesec i zvijezde – svu nebesku vojsku – dao zavesti da im se klanjaš i da im iskazuješ štovanje. Njih je Jahve, Bog tvoj, dao svim narodima, svugdje pod nebom.  <span class="brojRetka" id="20">20</span>A vas je uzeo Jahve i izveo vas iz Egipta – iz one peći ražarene – da postanete narod njegove baštine, to što ste danas.</p><p class="pocetakParagrafa"> <span class="brojRetka" id="21">21</span>Ali se zbog vas Jahve na me razljutio i zakleo da ja neću prijeći preko Jordana i unići u blaženu zemlju koju ti Jahve, Bog tvoj, daje u baštinu.  <span class="brojRetka" id="22">22</span>Tako, ja ću umrijeti u ovoj zemlji; ja preko Jordana neću prijeći. A vi ćete prijeći i zaposjesti onu krasnu zemlju.  <span class="brojRetka" id="23">23</span>Zato pazite da ne zaboravljate saveza što ga je Jahve, Bog vaš, sklopio s vama te sebi ne pravite klesanih likova bilo čega što je Jahve, Bog tvoj, zabranio.  <span class="brojRetka" id="24">24</span>Jer Jahve, Bog tvoj, oganj je što proždire; on je Bog ljubomoran.</p><p class="pocetakParagrafa"> <span class="brojRetka" id="25">25</span>Kad budete izrodili djecu i unučad i budete dulje u onoj zemlji proboravili, a pokvarite se praveći sebi bilo kakve klesane likove i čineći zlo u očima Jahve, Boga svojega, tako da ga na srdžbu izazovete,  <span class="brojRetka" id="26">26</span>znajte – uzimam za svjedoke protiv vas nebesa i zemlju – da će vas brzo nestati sa zemlje u koju idete preko Jordana da je zaposjednete: nećete dugo u njoj živjeti, nego ćete biti iskorijenjeni.  <span class="brojRetka" id="27">27</span>Jahve će vas raspršiti po narodima i ostat će vas samo malen broj među narodima među koje vas Jahve odvede.  <span class="brojRetka" id="28">28</span>Ondje ćete se klanjati bogovima što su ih ljudske ruke načinile od drveta i kamena, bogovima koji ne mogu ni vidjeti ni čuti, ni jesti ni mirisati.</p><p class="pocetakParagrafa"> <span class="brojRetka" id="29">29</span>Ondje ćeš tražiti Jahvu, Boga svoga. I naći ćeš ga ako ga budeš tražio svim srcem svojim i svom dušom svojom.  <span class="brojRetka" id="30">30</span>U nevolji tvojoj snaći će te sve to, ali u posljednje vrijeme ti ćeš se obratiti Jahvi, Bogu svomu, i poslušati njegov glas.  <span class="brojRetka" id="31">31</span>Ta Jahve, Bog tvoj, Bog je milosrdan; neće te on zapustiti ni upropastiti niti će zaboraviti saveza što ga je pod zakletvom sklopio s ocima tvojim.«</p><p class="noviRedak"> <h4>Jahve je pravi Bog</h4><p class="pocetakParagrafa"> <span class="brojRetka" id="32">32</span>»Ispitaj samo prijašnja vremena što su protekla prije tebe, sve otkad je Bog stvorio čovjeka na zemlji: je li ikad, s jednoga kraja nebesa do drugoga, bilo ovako veličanstvena događaja? Je li se što takvo čulo?  <span class="brojRetka" id="33">33</span>Je li ikad koji narod čuo glas Boga gdje govori iz ognja kao što si ti čuo i na životu ostao?  <span class="brojRetka" id="34">34</span>Ili, pokuša li koji bog da ode i uzme sebi jedan narod iz drugog naroda kušnjama, znakovima, čudesima i ratom, jakom rukom i ispruženom mišicom, uza silne strahote, kao što je sve to, na vaše oči, učinio za vas Jahve, Bog vaš, u Egiptu?</p><p class="pocetakParagrafa"> <span class="brojRetka" id="35">35</span>Tebi je to pokazano da znaš da je Jahve pravi Bog i da nema drugoga uz njega.  <span class="brojRetka" id="36">36</span>S neba ti se oglasio svojim glasom da te pouči; dopustio ti je da vidiš njegov veliki oganj na zemlji; i iz ognja čuo si njegove riječi.  <span class="brojRetka" id="37">37</span>Zbog toga što je ljubio očeve tvoje, izabrao je poslije njih njihovo potomstvo; on, glavom, izveo te iz Egipta svojom silnom moći;  <span class="brojRetka" id="38">38</span>ispred tebe rastjerao je narode, i brojnije i jače od tebe, da te dovede u njihovu zemlju i preda je tebi u baštinu, kao što je i danas.  <span class="brojRetka" id="39">39</span>Danas, dakle, spoznaj i zasadi u svoje srce: Jahve je Bog gore na nebu i ovdje na zemlji – drugoga nema.  <span class="brojRetka" id="40">40</span>Drži njegove zakone i njegove zapovijedi koje ti dajem danas da dobro bude tebi i tvojoj djeci poslije tebe; da dugo poživiš na zemlji koju ti Jahve, Bog tvoj, daje zauvijek.«</p><p class="noviRedak"> <h4>Gradovi-utočišta</h4><p class="pocetakParagrafa"> <span class="brojRetka" id="41">41</span>Tada Mojsije izabra tri grada preko Jordana, na istočnoj strani,  <span class="brojRetka" id="42">42</span>kamo će se moći skloniti ubojica koji nehotice ubije svoga bližnjega a da prije nije imao mržnje prema njemu: da bi, bježeći u koji od ovih gradova, mogao spasiti svoj život.  <span class="brojRetka" id="43">43</span>To su: Bezer u pustinji, u zemlji Mišoru, za Rubenovce; Ramot u Gileadu za Gadovce, i Golan u Bašanu za Manašeovce.</p><p class="noviRedak"> <h3>1. BOŽJI ZAKON</h3><h4>Uvod</h4><p class="pocetakParagrafa"> <span class="brojRetka" id="44">44</span>Ovo je zakon što ga je Mojsije postavio pred Izraelce;  <span class="brojRetka" id="45">45</span>ovo su upute, zakoni i uredbe što ih je Mojsije dao Izraelcima kad su izišli iz Egipta,  <span class="brojRetka" id="46">46</span>s one strane Jordana, u dolini nasuprot Bet Peoru, u zemlji amorejskoga kralja Sihona, koji je živio u Hešbonu i koga su potukli Mojsije i Izraelci pošto iziđoše iz Egipta.  <span class="brojRetka" id="47">47</span>Njegovu su zemlju zauzeli i zemlju bašanskoga kralja Oga, dvaju amorejskih kraljeva koji su živjeli preko Jordana na istoku,  <span class="brojRetka" id="48">48</span>od Aroera, koji se nalazi na obali potoka Arnona, do brda Sirjona, to jest Hermona,  <span class="brojRetka" id="49">49</span>i svu Arabu preko Jordana, s istoka do mora u Arabi, pod obroncima Pisge.</p></p></p></p></p>