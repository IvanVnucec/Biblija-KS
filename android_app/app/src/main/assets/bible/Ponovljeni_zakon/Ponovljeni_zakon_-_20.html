<h3>5. SVETI RAT</h3><h4>Priprava</h4><p class="pocetakParagrafa"> <span class="brojRetka" id="1">1</span>»Ako pođeš u rat na svoje neprijatelje te vidiš konje, kola i narod brojniji od sebe, ne boj ih se! Ta s tobom je Jahve, Bog tvoj, koji te izveo iz zemlje egipatske.  <span class="brojRetka" id="2">2</span>Prije boja neka svećenik istupi i govori narodu.  <span class="brojRetka" id="3">3</span>Neka im kaže: ‘Čuj, Izraele! Danas polazite u boj na neprijatelje svoje. Neka vam srca ne klonu! Ne plašite se! Ne bojte se! Ne dršćite pred njima!  <span class="brojRetka" id="4">4</span>Ta Jahve, Bog vaš, ide s vama da se bori za vas protiv vaših neprijatelja i da vas spasi.’</p><p class="pocetakParagrafa"> <span class="brojRetka" id="5">5</span>Potom neka narodu progovore nadglednici:</p><p class="pocetakParagrafa">‘Ima li koga da je sagradio novu kuću a nije se u nju uselio? Neka se vrati kući svojoj da ne pogine u boju pa da se tko drugi u nju ne useli.  <span class="brojRetka" id="6">6</span>Ima li koga da je zasadio vinograd a još ga nije brao? Neka se vrati domu svome da u boju ne pogine te da mu drugi roda ne obere.  <span class="brojRetka" id="7">7</span>Ima li koga da se zaručio a nije se oženio? Neka se vrati domu svome da u boju ne pogine te da mu tko drugi zaručnice ne odvede.’  <span class="brojRetka" id="8">8</span>Neka nadglednici nastave te narodu kažu: ‘Tko se boji i kome srce trne, neka se vrati domu svome da ne trne srce njegovoj braći kao njemu.’</p><p class="pocetakParagrafa"> <span class="brojRetka" id="9">9</span>Kad nadglednici završe govor narodu, neka vojni zapovjednici stanu na čelo naroda.«</p><p class="noviRedak"> <h4>Zauzimanje grada</h4><p class="pocetakParagrafa"> <span class="brojRetka" id="10">10</span>»Kada dođeš pod koji grad da na nj navališ, najprije mu ponudi mir.  <span class="brojRetka" id="11">11</span>Ako ti odgovori mirom i otvori ti vrata svoja, sav narod što se nađe u njemu podvrgni tlaki neka za te radi.  <span class="brojRetka" id="12">12</span>Ali ako odbije tvoj mir i zarati s tobom, opsjedni ga.  <span class="brojRetka" id="13">13</span>Kad ti ga Jahve, Bog tvoj, preda u ruke, sve njegove muškarce pobij oštrim mačem!  <span class="brojRetka" id="14">14</span>A žene, djecu, stoku, sve što bude u gradu – sav plijen – uzmi sebi i uživaj plijen od svojih neprijatelja što ti ga daje Jahve, Bog tvoj.  <span class="brojRetka" id="15">15</span>Tako čini sa svim gradovima koji budu vrlo daleko od tebe, koji ne budu gradovi ovih naroda odavde.  <span class="brojRetka" id="16">16</span>U gradovima onih naroda koje ti Jahve, Bog tvoj, preda u baštinu ništa ne ostavljaj na životu,  <span class="brojRetka" id="17">17</span>nego ih udari ‘heremom’ – kletim uništenjem: Hetite i Amorejce, Kanaance i Perižane, Hivijce i Jebusejce, kako ti je Jahve, Bog tvoj, naredio,  <span class="brojRetka" id="18">18</span>tako da vas ne nauče činiti sve one odvratnosti što ih čine svojim bogovima te da ne sagriješite protiv Jahve, Boga svoga.</p><p class="pocetakParagrafa"> <span class="brojRetka" id="19">19</span>Kad navališ na kakav grad pa ga moradneš dugo opsjedati da ga osvojiš, nemoj uništavati njegovih stabala zasijecajući u njih sjekirom. Možeš im jesti plod, a nemoj ih sjeći. Jer poljska stabla nisu ljudi da bi ispred tebe mogla bježati u utvrdu.  <span class="brojRetka" id="20">20</span>Jedino stabla za koja znaš da nisu voćke možeš ništiti; njih možeš sjeći i od njih praviti naprave za opsadu grada koji je u ratu protiv tebe dok ne padne.«</p></p>