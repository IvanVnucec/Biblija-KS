<h4>Blagoslovi</h4><p class="pocetakParagrafa"> <span class="brojRetka" id="1">1</span>»Ako zbilja poslušaš glas Jahve, Boga svoga, držeći i vršeći sve njegove zapovijedi što ti ih danas naređujem, Jahve, Bog tvoj, uzvisit će te nad sve narode na zemlji.  <span class="brojRetka" id="2">2</span>Svi ovi blagoslovi sići će na te i stići će te ako budeš slušao glas Jahve, Boga svoga.</p><p class="pocetakParagrafa"> <span class="brojRetka" id="3">3</span>Blagoslovljen ćeš biti u gradu, blagoslovljen u polju.</p><p class="pocetakParagrafa"> <span class="brojRetka" id="4">4</span>Blagoslovljen će biti plod utrobe tvoje, rod zemlje tvoje, plod blaga tvoga: mlad krava tvojih i prirast stada tvoga.</p><p class="pocetakParagrafa"> <span class="brojRetka" id="5">5</span>Blagoslovljen će biti tvoj koš i naćve tvoje.</p><p class="pocetakParagrafa"> <span class="brojRetka" id="6">6</span>Blagoslovljen ćeš biti kad ulaziš, blagoslovljen kad izlaziš.</p><p class="pocetakParagrafa"> <span class="brojRetka" id="7">7</span>Neprijatelje tvoje koji se dignu protiv tebe Jahve će položiti preda te potučene; jednim će putem izaći na te, a na sedam putova razbježat će se ispred tebe.</p><p class="pocetakParagrafa"> <span class="brojRetka" id="8">8</span>Jahve će narediti da blagoslov bude s tobom u žitnicama tvojim i u svakom pothvatu ruke tvoje i blagoslivljat će te u zemlji koju ti Jahve, Bog tvoj, daje.  <span class="brojRetka" id="9">9</span>Jahve će od tebe učiniti narod sebi posvećen, kako ti se zakleo, ako budeš držao zapovijedi Jahve, Boga svoga, i hodio njegovim putovima.  <span class="brojRetka" id="10">10</span>Svi narodi zemlje vidjet će da je nada te zazvano ime Jahvino te će strahovati od tebe.  <span class="brojRetka" id="11">11</span>Jahve će te obasuti obilnim dobrima: porodom utrobe tvoje, priraštajem blaga tvoga i rodom s tla tvoga u zemlji za koju se Jahve zakleo ocima tvojim da će ti je dati.  <span class="brojRetka" id="12">12</span>Jahve će ti otvoriti svoju bogatu riznicu – nebo – da daje kišu tvojoj zemlji u pravo vrijeme i blagoslovi svaki pothvat ruku tvojih. Mnogim ćeš narodima u zajam davati, a sam nećeš uzimati u zajam.  <span class="brojRetka" id="13">13</span>Jahve će te držati na pročelju, a ne u začelju; uvijek ćeš biti na vrhu, nikad na dnu, ako budeš slušao zapovijedi Jahve, Boga svoga, što ti ih danas naređujem da ih držiš i vršiš.  <span class="brojRetka" id="14">14</span>Ni od jedne riječi što vam je danas nalažem nemoj odstupati ni desno ni lijevo idući za drugim bogovima i iskazujući im štovanje.«</p><p class="noviRedak"> <h4>Prokletstva</h4><p class="pocetakParagrafa"> <span class="brojRetka" id="15">15</span>»Ali ako ne budeš slušao glasa Jahve, Boga svoga, ne držeći i ne vršeći svih njegovih zapovijedi i svih njegovih zakona što ti ih danas naređujem, sva će ova prokletstva doći na te i stići će te:</p><p class="pocetakParagrafa"> <span class="brojRetka" id="16">16</span>Proklet ćeš biti u gradu, proklet u polju.</p><p class="pocetakParagrafa"> <span class="brojRetka" id="17">17</span>Proklet će biti koš tvoj i naćve tvoje.</p><p class="pocetakParagrafa"> <span class="brojRetka" id="18">18</span>Proklet će biti plod utrobe tvoje i rod zemlje tvoje, mlad krava tvojih i priraštaj stada tvoga.</p><p class="pocetakParagrafa"> <span class="brojRetka" id="19">19</span>Proklet ćeš biti kad ulaziš, proklet kad izlaziš.  <span class="brojRetka" id="20">20</span>Jahve će na te puštati prokletstvo, zabunu i kletvu u svemu na što pružiš ruku svoju da uradiš, sve dok ne budeš satrt i brzo ne propadneš zbog zloće svojih djela kojima si me napustio.  <span class="brojRetka" id="21">21</span>Kugu će Jahve za te privezati dok te ne nestane sa zemlje u koju ideš da je zaposjedneš.  <span class="brojRetka" id="22">22</span>Jahve će te udariti sušicom, groznicom, upalom, žegom i sušom, medljikom i snijeti; to će te goniti dok te ne nestane.  <span class="brojRetka" id="23">23</span>Nebesa nad tvojom glavom postat će mjedena, a tlo pod tvojim nogama postat će gvozdeno.  <span class="brojRetka" id="24">24</span>Kišu tvoje zemlje Jahve će pretvarati u pijesak i prašinu da na te pada s nebesa dok te ne uništi.</p><p class="pocetakParagrafa"> <span class="brojRetka" id="25">25</span>Jahve će od tebe učiniti pobijeđenoga pred tvojim neprijateljima; jednim ćeš putem prema njima izlaziti, a na sedam putova bježat ćeš ispred njih. Strašilo ćeš postati za sva zemaljska kraljevstva.  <span class="brojRetka" id="26">26</span>I mrtvo tijelo tvoje postat će hranom svim pticama nebeskim i svoj zvjeradi zemaljskoj. Nikoga neće biti da ih plaši.</p><p class="pocetakParagrafa"> <span class="brojRetka" id="27">27</span>Jahve će te udarati egipatskim prištevima, čirevima, krastama i svrabom, od kojih se nećeš moći izliječiti.  <span class="brojRetka" id="28">28</span>Jahve će te udarati bjesnilom, sljepoćom i ludilom;  <span class="brojRetka" id="29">29</span>u po bijela dana tumarat ćeš kao što tumara slijepac po mraku; nećeš imati uspjeha u svojim pothvatima; sve vrijeme svoje bit ćeš izrabljivan i pljačkan, a neće biti nikoga da te spasi.</p><p class="pocetakParagrafa"> <span class="brojRetka" id="30">30</span>Sa ženom ćeš se zaručivati, ali će je drugi posjedovati. Kuću ćeš graditi, ali u njoj nećeš stanovati. Vinograd ćeš zasađivati, ali ga nećeš brati.  <span class="brojRetka" id="31">31</span>Tvoga će vola na tvoje oči zaklati, ali ti od njega nećeš jesti; tvoga će magarca ispred tebe otimati, ali ti ga neće vraćati; stado će tvoje neprijatelju tvome predavati, a neće biti nikoga da ti pritekne u pomoć.  <span class="brojRetka" id="32">32</span>Sinovi tvoji i kćeri tvoje bit će predavani drugome narodu. Oči će tvoje svaki dan kapati gledajući za njima, ali ruka tvoja neće moći ništa.  <span class="brojRetka" id="33">33</span>Narod koji i ne poznaješ jest će plod sa zemlje tvoje i svu muku tvoju, dok ćeš ti sve vrijeme svoje biti izrabljivan i gažen.  <span class="brojRetka" id="34">34</span>Ludovat ćeš od prizora što će ih oči tvoje gledati.  <span class="brojRetka" id="35">35</span>Jahve će te udarati ljutim prištevima po koljenima i po stegnima – od stopala nogu tvojih do tjemena na glavi tvojoj – od kojih se nećeš moći izliječiti.</p><p class="pocetakParagrafa"> <span class="brojRetka" id="36">36</span>Jahve će odvesti i tebe i tvoga kralja, koga budeš postavio nad sobom, među narod nepoznat i tebi i tvojim ocima te ćeš ondje iskazivati štovanje drugim bogovima, drvenim i kamenim.  <span class="brojRetka" id="37">37</span>Bit ćeš na zgražanje, porugu i ruglo svim narodima među koje te Jahve odvede.</p><p class="pocetakParagrafa"> <span class="brojRetka" id="38">38</span>Mnogo ćeš sjemena bacati u polje, ali ćeš malo žeti jer će ti urod skakavci ogolijevati.  <span class="brojRetka" id="39">39</span>Vinograde ćeš saditi i obrađivati, ali vina nećeš piti niti ćeš što brati jer će ih crv izjedati.  <span class="brojRetka" id="40">40</span>Imat ćeš masline po svemu svome području, ali se uljem nećeš mazati jer će ti masline opadati.  <span class="brojRetka" id="41">41</span>Sinove ćeš i kćeri rađati, ali tvoji neće biti jer će u sužanjstvo odlaziti.  <span class="brojRetka" id="42">42</span>Sva tvoja stabla i rod sa zemlje tvoje postat će plijenom kukaca.</p><p class="pocetakParagrafa"> <span class="brojRetka" id="43">43</span>Došljak koji bude u sredini tvojoj uzdizat će se nada te, a ti ćeš padati sve niže i niže.  <span class="brojRetka" id="44">44</span>On će uzaimati tebi, a ne ti njemu; on će biti glava, a ti rep.</p><p class="pocetakParagrafa"> <span class="brojRetka" id="45">45</span>Sva će te ova prokletstva snalaziti, progoniti i doseći dok te ne unište, jer nisi slušao glasa Jahve, Boga svoga, ni držao zapovijedi njegovih i zakona njegovih koje ti je dao.  <span class="brojRetka" id="46">46</span>Ona će služiti za čudesni znak na tebi i tvome potomstvu zauvijek.  <span class="brojRetka" id="47">47</span>Budući da nisi htio služiti Jahvi, Bogu svome, vesela i radosna srca zbog obilja svega,  <span class="brojRetka" id="48">48</span>služit ćeš neprijatelju svome, koga će Jahve poslati na te, u gladu i žeđi, golotinji i oskudici svakoj. Na tvoju će šiju navaljivati jaram od gvožđa dok te ne satre.</p><p class="pocetakParagrafa"> <span class="brojRetka" id="49">49</span>Jahve će iz daljine, s kraja zemlje, dovesti na te narod koji će sletjeti kao orao. Bit će to narod kojemu jezika nećeš razumjeti;  <span class="brojRetka" id="50">50</span>narod bezdušan, koji neće pokazivati obzira prema starima ni smilovanja prema mladima.  <span class="brojRetka" id="51">51</span>On će ti jesti mlado od tvoga blaga i rod tvoje njive dok te ne uništi; neće ti ostavljati ni žita, ni vina, ni ulja, ni mlado od krave, ni priraštaj od stada, sve dok te ne upropasti.  <span class="brojRetka" id="52">52</span>Opsjedat će te u svim tvojim gradovima širom zemlje tvoje dok ne obori visoke i utvrđene bedeme u koje si polagao nadu svoju; opsjednut će te u svim gradovima tvojim širom zemlje tvoje koju ti dadne Jahve, Bog tvoj.  <span class="brojRetka" id="53">53</span>U tjeskobi i jadu, kojima će te neprijatelj tvoj pritisnuti, jest ćeš plod utrobe svoje – meso sinova svojih i kćeri svojih koje ti dadne Jahve, Bog tvoj.  <span class="brojRetka" id="54">54</span>Čovjek najnježniji i najmekši u tebe zlobnim će okom gledati na vlastitog brata, ženu u svome naručju i djecu svoju što mu preostanu,  <span class="brojRetka" id="55">55</span>ne hoteći ni s jednim od njih dijeliti mesa sinova svojih koje bude jeo, jer zbog tjeskobe i jada, kojima će te neprijatelj tvoj pritiskati po svim gradovima tvojim, drugo mu neće preostajati.  <span class="brojRetka" id="56">56</span>I žena najnježnija i najmekša što bude u tebe – toliko nježna i tankoćutna da se ne usuđuje spustiti stopala na zemlju – zlobnim će okom gledati na muža u svome naručju, i na sina svoga, i na kćer svoju,  <span class="brojRetka" id="57">57</span>i na posteljicu svoju što joj iziđe između nogu, i na djecu što ih ima roditi, jer će ih potajno jesti, oskudna u svemu, zbog nevolje i jada kojim će te neprijatelj tvoj pritisnuti po svim gradovima tvojim.</p><p class="pocetakParagrafa"> <span class="brojRetka" id="58">58</span>Ako ne budeš držao i vršio riječi ovoga Zakona što su napisane u ovoj knjizi, ne poštujući ovo slavno i strašno Ime – Jahvu, Boga svoga –  <span class="brojRetka" id="59">59</span>Jahve će tebe i tvoje potomstvo teško ošinuti velikim i dugotrajnim bičevima, pogubnim i dugim bolestima.  <span class="brojRetka" id="60">60</span>Pustit će na te sva zla egipatska kojih si se plašio, i ona će se prilijepiti za te.  <span class="brojRetka" id="61">61</span>A i svaku drugu bolest i bič, koji nije naveden u knjizi ovoga Zakona, Jahve će na te puštati dok te ne uništi.  <span class="brojRetka" id="62">62</span>Ostat će vas samo malo, vas što brojni bijaste kao zvijezde nebeske, a sve zato što nisi slušao glasa Jahve, Boga svoga.</p><p class="pocetakParagrafa"> <span class="brojRetka" id="63">63</span>Kako se Jahve nad vama radovao usrećujući vas i množeći, tako će se Jahve radovati nad vama rušeći vas i uništavajući da se iskorijenite sa zemlje u koju idete da je zaposjednete.</p><p class="pocetakParagrafa"> <span class="brojRetka" id="64">64</span>Jahve će vas razbacati po svim narodima, s kraja na kraj zemlje; ondje ćeš iskazivati štovanje drugim bogovima: drvenim i kamenim – koji su bili nepoznati i tebi i tvojim ocima.  <span class="brojRetka" id="65">65</span>Ali među tim narodima nećeš imati mira; ni tvome stopalu neće biti počivališta, nego će ti ondje Jahve dati srce uznemireno, oči utonule, dušu tjeskobnu.  <span class="brojRetka" id="66">66</span>Život tvoj visjet će o niti; bojat ćeš se i danju i noću i nećeš biti siguran za život svoj.  <span class="brojRetka" id="67">67</span>U strahu koji će ti stezati srce i od prizora što će ga oči tvoje gledati, jutrom ćeš govoriti: ‘Oh, da je već večer!’ a navečer ćeš govoriti: ‘Oh, da je već jutro!’  <span class="brojRetka" id="68">68</span>U Egipat će te na galijama natrag odvesti Jahve putem za koji sam ti rekao da ga više ne smiješ vidjeti. Ondje ćete se vi sami prodavati svojim neprijateljima za robove i ropkinje, ali neće biti kupca.«</p><p class="pocetakParagrafa"> <span class="brojRetka" id="69">69</span>To su riječi Saveza što ga propisa Jahve Mojsiju da ga sklopi s Izraelcima u zemlji moapskoj, povrh Saveza što ga je s njima sklopio na Horebu.</p></p>