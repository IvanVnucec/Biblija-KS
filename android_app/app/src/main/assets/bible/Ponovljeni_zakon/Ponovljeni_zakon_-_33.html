<h4>Mojsijev blagoslov</h4><p class="pocetakParagrafa"> <span class="brojRetka" id="1">1</span>Ovo je blagoslov kojim Mojsije – čovjek Božji – blagoslovi Izraelce pred svoju smrt.  <span class="brojRetka" id="2">2</span>Reče on:</p><p class="stih2">»Dođe Jahve sa Sinaja,</p><p class="stih2">sa Seira im se pokaza</p><p class="stih2">i s gore Parana zasja.</p><p class="stih2">Zbog njih dođe od kadeških zborova,</p><p class="stih2">sa svoga juga sve do Obronaka.</p><p class="stih1"> <span class="brojRetka" id="3">3</span>Ipak ti ljubiš narode,</p><p class="stih2">svi sveti njihovi u tvojoj su ruci.</p><p class="stih2">Pred tvojim su ležali nogama,</p><p class="stih2">išli tobom predvođeni.«</p><p class="stih1"> <span class="brojRetka" id="4">4</span>(Mojsije nam je odredio zakon.)</p><p class="stih2">»Zbor Jakovljev njegovom posta baštinom;</p><p class="stih1"> <span class="brojRetka" id="5">5</span>i bje kralj u Ješurunu</p><p class="stih2">kad se sakupiše glavari narodni,</p><p class="stih2">kad se sjediniše plemena Jakovljeva.</p><p class="stih1"> <span class="brojRetka" id="6">6</span>Nek’ živi Ruben i nikad nek’ ne izumre,</p><p class="stih2">nek’ živi šačica njegovih!«</p><p class="stih2"> <span class="brojRetka" id="7">7</span>Evo što reče za Judu:</p><p class="stih2">»Uslišaj, Jahve, glas Judin</p><p class="stih2">i privedi ga k njegovu narodu.</p><p class="stih2">Nek mu ruke njegovo brane pravo, </p><p class="stih2">pomozi mu protiv dušmana njegovih.«</p><p class="stih2"> <span class="brojRetka" id="8">8</span>O Leviju reče:</p><p class="stih2">»Daj Leviju tvoje urime</p><p class="stih2">i tvoje tumime čovjeku milosti svoje,</p><p class="stih2">koga si u Masi iskušao,</p><p class="stih2">s kojim si se preo kod voda meripskih.«</p><p class="stih1"> <span class="brojRetka" id="9">9</span>O ocu svome i majci reče on:</p><p class="stih2">»Nisam ih vidio!</p><p class="stih2">Braće svoje ne poznaje,</p><p class="stih2">na svoju se djecu ne osvrće,</p><p class="stih2">jer tvoju riječ on je vršio</p><p class="stih2">i tvojega se držao Saveza.</p><p class="stih1"> <span class="brojRetka" id="10">10</span>On uči Jakova tvojim odredbama</p><p class="stih2">i Izraela tvojemu zakonu.</p><p class="stih2">On podiže kâd k tvojim nosnicama</p><p class="stih2">i paljenicu na žrtvenik ti stavlja.</p><p class="stih1"> <span class="brojRetka" id="11">11</span>O Jahve, snagu mu blagoslovi,</p><p class="stih2">milostivo primi djelo ruku njegovih.</p><p class="stih2">Slomi bedra njegovih neprijatelja;</p><p class="stih2">mrzitelji njegovi nek’ više ne ustanu.«</p><p class="stih2"> <span class="brojRetka" id="12">12</span>O Benjaminu reče:</p><p class="stih2">»Jahvin je on ljubimac</p><p class="stih2">i u miru svagda počiva.</p><p class="stih2">Višnji ga štiti svih njegovih dana,</p><p class="stih2">između njegovih prebiva bregova.«</p><p class="stih2"> <span class="brojRetka" id="13">13</span>O Josipu reče:</p><p class="stih2">»Zemlju mu je Jahve blagoslovio;</p><p class="stih2">njegovo je najbolje od onog </p><p class="stih2">i što se u bezdanima dolje krije!</p><p class="stih1"> <span class="brojRetka" id="14">14</span>Najbolje od onog što daruje sunce</p><p class="stih2">i što mlađak novi nosi,</p><p class="stih1"> <span class="brojRetka" id="15">15</span>prvine s drevnih planina</p><p class="stih2">i najbolje s vječnih brežuljaka,</p><p class="stih1"> <span class="brojRetka" id="16">16</span>ponajbolji rod zemlje i svega što je na njoj</p><p class="stih2">i milost Onog što prebiva u grmu.</p><p class="stih2">Nek’ sve to dođe na glavu Josipovu,</p><p class="stih2">na tjeme posvećenog između sve braće!</p><p class="stih1"> <span class="brojRetka" id="17">17</span>K’o prvenac bika on je veličanstven,</p><p class="stih2">rozi su mu rogovi bivolji,</p><p class="stih2">njima on nabada narode</p><p class="stih2">sve do krajeva zemaljskih.</p><p class="stih2">Takva su mnoštva Efrajimova,</p><p class="stih2">takve su tisuće Manašeove.«</p><p class="stih2"> <span class="brojRetka" id="18">18</span>O Zebulunu reče:</p><p class="stih2">»Bio sretan, Zebulune, u pohodima,</p><p class="stih2">i ti, Jisakare, u šatorima svojim!</p><p class="stih1"> <span class="brojRetka" id="19">19</span>Na brdu gdje dolaze zazivati narodi</p><p class="stih2">za uspjeh prinose oni prave žrtve</p><p class="stih2">jer sišu obilje morâ</p><p class="stih2">i blago skriveno u pijesku.«</p><p class="stih2"> <span class="brojRetka" id="20">20</span>O Gadu reče:</p><p class="stih2">»Nek’ je blagoslovljen tko Gada raširi!</p><p class="stih2">Poput lavice on počiva</p><p class="stih2">razderavši mišicu i glavu.</p><p class="stih1"> <span class="brojRetka" id="21">21</span>Prvine je tad sebi dodijelio</p><p class="stih2">jer vidje da mu je sačuvan dio glavarev.</p><p class="stih2">Na čelu svega naroda on je došao,</p><p class="stih2">pravdu Jahvinu izvršivši</p><p class="stih2">i odluke njegove s Izraelom.«</p><p class="stih2"> <span class="brojRetka" id="22">22</span>O Danu reče:</p><p class="stih2">»Dan je lavić</p><p class="stih2">što skače iz Bašana.«</p><p class="stih2"> <span class="brojRetka" id="23">23</span>O Naftaliju reče:</p><p class="stih2">»Naftali, milostima nasićen,</p><p class="stih2">Jahvinim ispunjen blagoslovom:</p><p class="stih2">more i jug njegovo su vlasništvo.«</p><p class="stih2"> <span class="brojRetka" id="24">24</span>O Ašeru reče:</p><p class="stih2">»Blagoslovljen bio Ašer među sinovima!</p><p class="stih2">Nek’ miljenik bude među braćom svojom,</p><p class="stih2">i nek’ noge svoje u ulje umače!</p><p class="stih1"> <span class="brojRetka" id="25">25</span>Nek’ ti zasuni budu od gvožđa i mjedi</p><p class="stih2">i nek’ ti mir traje koliko i život!</p><p class="stih1"> <span class="brojRetka" id="26">26</span>Nitko nije kao Bog Ješurunov:</p><p class="stih2">po nebesima u pomoć ti jezdi</p><p class="stih2">i po oblacima u svom veličanstvu!</p><p class="stih1"> <span class="brojRetka" id="27">27</span>Bog vječni tvoje je utočište,</p><p class="stih2">a na zemlji drevna njegova mišica</p><p class="stih2">pred tobom goni neprijatelja;</p><p class="stih2">on dovikuje: ‘Uništi!’</p><p class="stih1"> <span class="brojRetka" id="28">28</span>U sigurnosti prebiva Izrael,</p><p class="stih2">a Jakovljev je izvor na osami</p><p class="stih2">u zemlji žita i vina,</p><p class="stih2">gdje nebesa rosom dažde.</p><p class="stih1"> <span class="brojRetka" id="29">29</span>Blago tebi, Izraele!</p><p class="stih2">Koji narod k’o tebe Jahve spašava?</p><p class="stih2">On štit je tvoj što te brani</p><p class="stih2">i mač tvoj slavodobitni,</p><p class="stih2">dušmani ti se ulaguju,</p><p class="stih2">al’ ti ćeš im gazit’ po leđima.«</p>