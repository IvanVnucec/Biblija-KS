<h4>Pobjeda i spasenje dolazi od Boga, a ne od čovjeka</h4><p class="pocetakParagrafa"> <span class="brojRetka" id="1">1</span>»Slušaj, Izraele! Danas prelaziš preko Jordana da sebi podvrgneš narode i veće i brojnije nego što si ti; velike gradove, s utvrdama do nebesa;  <span class="brojRetka" id="2">2</span>narod velik i gorostasan poput Anakovaca, koje već poznaješ i o kojima si slušao: ‘Tko da odoli Anakovcima?’  <span class="brojRetka" id="3">3</span>Znaj, dakle, danas da Jahve, Bog tvoj, ide pred tobom. On je vatra što proždire; on će ih oboriti, tebi ih podvrgnuti. A ti ćeš ih onda rastjerati i ubrzo pobiti, kako ti je Jahve i rekao.  <span class="brojRetka" id="4">4</span>Pošto ih otjera ispred tebe Jahve, Bog tvoj, nemoj reći u srcu svome: ‘Jahve me uveo da zaposjednem ovu zemlju zbog moje pravednosti.’ Naprotiv, zbog opačina onih naroda Jahve ih tjera ispred tebe.  <span class="brojRetka" id="5">5</span>Ne ideš ti da zaposjedneš njihovu zemlju zbog svoje pravednosti i čestitosti svoga srca, nego zato što Jahve, Bog tvoj, zbog opačine onih naroda tjera njih ispred tebe da tako održi riječ kojom se zakleo tvojim ocima: Abrahamu, Izaku i Jakovu.</p><p class="pocetakParagrafa"> <span class="brojRetka" id="6">6</span>Znaj, dakle, da ti Jahve, Bog tvoj, ne daje ovu dobru zemlju u posjed zbog tvoje pravednosti, jer si ti narod tvrde šije!«</p><p class="noviRedak"> <h4>Najčešći i najopasniji oblik idolopoklonstva</h4><p class="pocetakParagrafa"> <span class="brojRetka" id="7">7</span>»Sjećaj se i ne zaboravljaj kako si u pustinji ljutio Jahvu, Boga svoga. Od dana kad ste izašli iz zemlje egipatske do dolaska na ovo mjesto, Jahvi ste se opirali.  <span class="brojRetka" id="8">8</span>Na Horebu ste rasrdili Jahvu i Jahve je na vas tako planuo da vas je htio uništiti.  <span class="brojRetka" id="9">9</span>Popeo sam se na brdo da primim kamene ploče, ploče Saveza što ga s vama sklopi Jahve. Na brdu sam ostao četrdeset dana i četrdeset noći: niti sam jeo kruha niti pio vode.  <span class="brojRetka" id="10">10</span>I dade mi Jahve dvije kamene ploče, ispisane prstom Božjim, na kojima bijahu sve riječi što vam ih je Jahve iz ognja na brdu rekao na dan zbora.  <span class="brojRetka" id="11">11</span>Kad je prošlo četrdeset dana i četrdeset noći, Jahve mi dade dvije kamene ploče – ploče Saveza.  <span class="brojRetka" id="12">12</span>I reče mi Jahve: ‘Ustaj! Žurno siđi odavde, jer se pokvario narod tvoj koji si izveo iz Egipta. Brzo su zašli s puta koji sam im označio: već su sebi napravili livenog kumira.’  <span class="brojRetka" id="13">13</span>Još mi reče Jahve: ‘Promatrao sam taj narod. Zbilja je to narod tvrde šije!  <span class="brojRetka" id="14">14</span>Pusti me da ih uništim i njihovo ime izbrišem pod nebesima, a od tebe da učinim narod i jači i brojniji nego što je ovaj!’</p><p class="pocetakParagrafa"> <span class="brojRetka" id="15">15</span>Okrenuh se i siđoh niz brdo, a brdo svejednako plamtjelo u ognju. Dvije ploče Saveza bijahu mi u rukama.  <span class="brojRetka" id="16">16</span>Pogledah: zbilja ste sagriješili protiv Jahve, Boga svoga. Salili ste sebi tele od kovine. Tako ste brzo zašli s puta što vam ga Jahve bijaše označio.  <span class="brojRetka" id="17">17</span>Pograbih dvije ploče te ih bacih od sebe objema rukama – razbih ploče pred vašim očima.  <span class="brojRetka" id="18">18</span>Onda se ničice bacih pred Jahvu. Četrdeset dana i četrdeset noći – kao i prije – niti sam jeo kruha niti pio vode zbog svih grijeha koje ste počinili radeći zlo u očima Jahve i srdeći ga.  <span class="brojRetka" id="19">19</span>Jer se bojah srdžbe i gnjeva kojim je Jahve usplamtio na vas da vas zatre. Ali me i tada Jahve usliša.</p><p class="pocetakParagrafa"> <span class="brojRetka" id="20">20</span>I na Arona se Jahve silno rasrdio, htio ga uništiti. Tada se zauzeh i za Arona.  <span class="brojRetka" id="21">21</span>Vaš grijeh, tele što bijaste načinili, uzeh i sažegoh ga u vatri. U prah ga satrh i prah mu bacih u potok što teče s brda.</p><p class="pocetakParagrafa"> <span class="brojRetka" id="22">22</span>Kod Tabere, kod Mase i Kibrot Hataave srdili ste Jahvu.</p><p class="pocetakParagrafa"> <span class="brojRetka" id="23">23</span>Kad vas je Jahve slao od Kadeš Barnee govoreći: ‘Idite gore i uzmite zemlju koju sam vam dao’, pobunili ste se protiv riječi Jahve, Boga svoga; u nj se niste pouzdavali niti ste slušali njegov glas.</p><p class="pocetakParagrafa"> <span class="brojRetka" id="24">24</span>Nepokorni bijaste Jahvi otkad vas poznajem.«</p><p class="noviRedak"> <h4>Mojsijev zagovor</h4><p class="pocetakParagrafa"> <span class="brojRetka" id="25">25</span>»Zato sam pao ničice i ležao pred Jahvom četrdeset dana i četrdeset noći, jer Jahve bijaše rekao da će vas uništiti.  <span class="brojRetka" id="26">26</span>Jahvu sam molio i rekao: ‘Gospodine moj, Jahve! Ne uništavaj naroda svoga, baštine svoje koju si izbavio u svojoj veličajnosti i svojom moćnom rukom izveo iz Egipta.  <span class="brojRetka" id="27">27</span>Sjeti se slugu svojih: Abrahama, Izaka i Jakova, a ne obaziri se na tvrdokornost ovoga naroda, na njegovu opačinu, na grijeh njegov,  <span class="brojRetka" id="28">28</span>da se ne rekne u zemlji iz koje si nas izbavio: Jahve ih nije mogao uvesti u zemlju koju im je obećao, ili ih je mrzio pa ih je zato odveo da ih pomori u pustinji.  <span class="brojRetka" id="29">29</span>A oni su tvoj narod, tvoja baština, oni koje si izveo svojom velikom moći i ispruženom mišicom.’«</p></p></p>