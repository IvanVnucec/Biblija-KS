<h3>3. BOGOSLUŽJE BOŽJEG NARODA</h3><h4>Jedinstvo bogoslužja</h4><p class="pocetakParagrafa"> <span class="brojRetka" id="1">1</span>»Ovo su zakoni i uredbe što vam ih valja držati i vršiti u zemlji koju vam Jahve, Bog otaca vaših, daje u posjed za sve dane što budete živjeli na zemlji.</p><p class="pocetakParagrafa"> <span class="brojRetka" id="2">2</span>Sravnite sa zemljom sva mjesta na kojima su narodi koje ćete protjerati iskazivali štovanje svojim bogovima, nalazila se ona na visokim brdima, na humovima ili pod kakvim zelenim drvetom.  <span class="brojRetka" id="3">3</span>Porušite njihove žrtvenike, porazbijajte njihove stupove, spalite im ašere; smrvite kipove njihovih bogova, zatrite im imena s onih mjesta.</p><p class="pocetakParagrafa"> <span class="brojRetka" id="4">4</span>Jahvi, Bogu svome, nemojte onako iskazivati štovanje.  <span class="brojRetka" id="5">5</span>Jahvu, Boga svoga, tražite jedino na mjestu koje je on odabrao, sred svih vaših plemena, da ondje stavi svoje ime i da ondje prebiva;  <span class="brojRetka" id="6">6</span>onamo donosite svoje paljenice i svoje klanice, svoje desetine i darove svojih ruku, svoje zavjetne i dragovoljne prinose i prvine od svoga krupnoga i sitnoga blaga.  <span class="brojRetka" id="7">7</span>Blagujte ondje, vi i vaše obitelji, u nazočnosti Jahve, Boga svoga; veselite se svime što su vaše ruke namaknule i što vam je Jahve, Bog vaš, blagoslovom udijelio.</p><p class="pocetakParagrafa"> <span class="brojRetka" id="8">8</span>Nemojte raditi čak ni kako radimo ovdje danas – svatko što se njemu čini dobro –  <span class="brojRetka" id="9">9</span>jer još niste stigli u Počivalište, u baštinu koju ti daje Jahve, Bog tvoj.  <span class="brojRetka" id="10">10</span>Ali kad prijeđete preko Jordana i nastanite se u zemlji koju vam Jahve, Bog vaš, daje u baštinu, kad vas smiri od svih neprijatelja koji budu oko vas te budete živjeli bez straha,  <span class="brojRetka" id="11">11</span>onda ćete donositi sve što vam naređujem: svoje paljenice, svoje klanice, svoje desetine, darove svojih ruku i sve svoje izabrane zavjetnice koje budete zavjetovali Jahvi – na mjesto koje Jahve, Bog vaš, odabere da ondje nastani svoje ime.  <span class="brojRetka" id="12">12</span>Veselite se tada pred Jahvom, Bogom svojim, vi, vaši sinovi i kćeri, vaše sluge i sluškinje i levit koji bude u vašim gradovima, jer on nema s vama udjela ni baštine.</p><p class="pocetakParagrafa"> <span class="brojRetka" id="13">13</span>Pazi da ne prinosiš svojih žrtava paljenica na bilo kojem mjestu što ga zamijetiš,  <span class="brojRetka" id="14">14</span>nego samo na mjestu što ga odabere Jahve, u jednome od tvojih plemena. Tu prinosi svoje paljenice i tu obavljaj sve što ti naređujem.  <span class="brojRetka" id="15">15</span>Ali svaki put kad ti srce zaželi, možeš zaklati i jesti mesa u svim svojim gradovima, prema blagoslovu koji ti Jahve, Bog tvoj, bude davao. I nečist i čist može ga jesti, kao da je od srne ili jelena.  <span class="brojRetka" id="16">16</span>Ali krvi nemojte blagovati; istočite je na zemlju kao vodu.</p><p class="pocetakParagrafa"> <span class="brojRetka" id="17">17</span>Po svojim gradovima nemojte jesti desetine svoga žita, svoga vina, svoga ulja ni prvine svoga krupnog ili sitnog blaga; niti išta od svojih zavjetovanih i od svojih dragovoljnih prinosa, ni od prinosa svojih ruku,  <span class="brojRetka" id="18">18</span>nego ćeš to blagovati pred Jahvom, Bogom svojim, u mjestu koje Jahve, Bog tvoj, odabere, ti, tvoj sin, tvoja kći, tvoj sluga, tvoja sluškinja i levit koji bude u tvojim gradovima. Proveseli se u nazočnosti Jahve, Boga svoga, svime što ti ruka namakne.  <span class="brojRetka" id="19">19</span>Pazi da nikad ne zaboraviš levita dok si na svojoj zemlji.</p><p class="pocetakParagrafa"> <span class="brojRetka" id="20">20</span>Kad ti Jahve, Bog tvoj, proširi tvoje područje, kao što ti je rekao, i ti rekneš: ‘Ja bih jeo mesa’ – jer želiš jesti mesa – možeš ga jesti koliko ti duša želi.  <span class="brojRetka" id="21">21</span>Bude li mjesto koje Jahve, Bog tvoj, odabere da u njemu svoje ime smjesti daleko od tebe, onda možeš zaklati bilo što od svoje krupne ili sitne stoke što ti je Jahve dadne – kako sam ti već naredio – te jesti u bilo kojem svome gradu koliko ti duša želi.  <span class="brojRetka" id="22">22</span>Jedi ga ipak onako kako se jede srna ili jelen: neka ga jedu zajedno čisti i nečisti.  <span class="brojRetka" id="23">23</span>Samo, pazi da ne jedeš krvi! Ta krv je život. Ne smiješ jesti život s mesom.  <span class="brojRetka" id="24">24</span>Ne blaguj je; istoči je na zemlju kao vodu.  <span class="brojRetka" id="25">25</span>Ne smiješ je jesti, da bude dobro i tebi i tvojim sinovima poslije tebe kad činiš što je pravo u očima Jahvinim.  <span class="brojRetka" id="26">26</span>Ali svoje posvećene prinose i svoje zavjetne prinose uzmi i nosi na mjesto koje Jahve odabere.  <span class="brojRetka" id="27">27</span>Tu prinesi svoje paljenice, meso i krv, na žrtveniku Jahve, Boga svoga. Ali krv od svojih klanica istoči na žrtvenik Jahve, Boga svoga, a meso pojedi.</p><p class="pocetakParagrafa"> <span class="brojRetka" id="28">28</span>Drži i vrši sve ove naredbe što ti ih propisujem, da bude dobro zauvijek tebi i tvojim sinovima poslije tebe kad činiš što je dobro i pravedno u očima Jahve, Boga svoga.</p><p class="pocetakParagrafa"> <span class="brojRetka" id="29">29</span>A kad Jahve, Bog tvoj, istrijebi narode na koje ideš da ih otjeraš s posjeda ispred sebe i kad ih otjeraš te se u njihovoj zemlji nastaniš,  <span class="brojRetka" id="30">30</span>čuvaj se da ne padneš u zamku; ne pođi za njima pošto budu uništeni ispred tebe. Ne istražuj o njihovim bogovima i ne govori: ‘Kako su oni narodi štovali svoje bogove, tako ću i ja.’  <span class="brojRetka" id="31">31</span>Nemoj onako postupati prema Jahvi, Bogu svome. Ta Jahvi je zazorno i mrsko sve što su oni činili svojim bogovima. Čak su svoje sinove i kćeri spaljivali u čast svojim bogovima.«</p>