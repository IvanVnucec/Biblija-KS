<h4>Protiv jednoga poganskog običaja</h4><p class="pocetakParagrafa"> <span class="brojRetka" id="1">1</span>»Vi ste sinovi Jahve, Boga svoga. Nemojte na sebi praviti ureza ni podstriga na čelu za pokojnikom.  <span class="brojRetka" id="2">2</span>Ta ti si narod posvećen Jahvi, Bogu svome; Jahve je odabrao tebe između svih naroda na zemlji da budeš njegov narod, njegova predraga svojina.«</p><p class="noviRedak"> <h4>Čista i nečista hrana</h4><p class="pocetakParagrafa"> <span class="brojRetka" id="3">3</span>»Ništa odvratno nemojte jesti.  <span class="brojRetka" id="4">4</span>Ovo su životinje koje možete jesti: vol, ovca, koza,  <span class="brojRetka" id="5">5</span>jelen, srna, srndać, kozorog, antilopa, bivol i divokoza;  <span class="brojRetka" id="6">6</span>možete jesti svaku životinju koja ima razdvojene papke – nadvoje posve razdvojene – i koja preživa.  <span class="brojRetka" id="7">7</span>Samo od preživača ili od životinja s razdvojenim čaporcima ne možete jesti ove: devu, arnebeta i svisca. Te, naime, iako preživaju, nemaju razdvojenih papaka; neka su za vas nečiste.  <span class="brojRetka" id="8">8</span>A svinja, premda ima papke razdvojene, ne preživa: neka je za vas nečista. Njezina mesa nemojte jesti niti se njezina strva doticati.</p><p class="pocetakParagrafa"> <span class="brojRetka" id="9">9</span>A od svega što u vodi živi ovo možete jesti: što god ima ljuske i peraje, možete jesti.  <span class="brojRetka" id="10">10</span>A što nema ljusaka i peraja, ne smijete jesti. To neka je za vas nečisto.</p><p class="pocetakParagrafa"> <span class="brojRetka" id="11">11</span>Svaku čistu pticu možete jesti.  <span class="brojRetka" id="12">12</span>Ali ovih ne smijete jesti: orla strvinara i jastreba,  <span class="brojRetka" id="13">13</span>tetrijeba, sokola bilo koje vrste;  <span class="brojRetka" id="14">14</span>gavrana bilo koje vrste;  <span class="brojRetka" id="15">15</span>noja, kopca, galeba ni kraguja bilo koje vrste;  <span class="brojRetka" id="16">16</span>sove, jejine i labuda;  <span class="brojRetka" id="17">17</span>pelikana, bijelog strvinara i gnjurca;  <span class="brojRetka" id="18">18</span>rode, čaplje bilo koje vrste; pupavca i šišmiša.  <span class="brojRetka" id="19">19</span>Svi krilati kukci neka su za vas nečisti – ne smijete ih jesti.  <span class="brojRetka" id="20">20</span>Sve krilato čisto možete jesti.</p><p class="pocetakParagrafa"> <span class="brojRetka" id="21">21</span>Ne smijete jesti ništa što crkne. Daj to pridošlici koji boravi u tvojim gradovima neka jede ili pak prodaj tuđincu. Jer ti si narod posvećen Jahvi, Bogu svome.</p><p class="pocetakParagrafa">Ne kuhaj kozleta u mlijeku njegove majke!«</p><p class="noviRedak"> <h4>Desetina</h4><p class="pocetakParagrafa"> <span class="brojRetka" id="22">22</span>»Odvajaj desetinu dohotka svake godine od svega što tvoj usjev u polju donese.  <span class="brojRetka" id="23">23</span>A onda blaguj desetine svoga žita, svoga vina, svoga ulja i prvine svoje krupne i sitne stoke u nazočnosti Jahve, Boga svoga, na mjestu koje on odabere da svoje ime ondje nastani; da se tako naučiš zauvijek bojati se Jahve, Boga svoga.  <span class="brojRetka" id="24">24</span>Bude li ti put predug te ne mogneš donijeti desetine – jer je mjesto što ga Jahve odabere da u njemu nastani svoje ime previše daleko od tebe – tada, kad te Jahve, Bog tvoj, blagoslovi,  <span class="brojRetka" id="25">25</span>prodaj to za novac, uzmi novac u ruku pa idi u mjesto što ga odabere Jahve, Bog tvoj.  <span class="brojRetka" id="26">26</span>Ondje za novac kupi što želiš: goveče, sitno živinče, vino ili opojno piće – što god ti duša zaželi. Ondje u nazočnosti Jahve, Boga svoga, blaguj i veseli se ti i tvoji ukućani.  <span class="brojRetka" id="27">27</span>Ne zanemaruj levita koji bude u tvojim gradovima, jer on nema udjela ni baštine s tobom.</p><p class="pocetakParagrafa"> <span class="brojRetka" id="28">28</span>Na kraju svake treće godine iznesi svu desetinu svoga prihoda od te godine i položi je na svoja vrata.  <span class="brojRetka" id="29">29</span>Pa neka dođe levit – jer nema udjela ni baštine s tobom – došljak, sirota i udovica koji budu živjeli u tvom gradu i neka jedu i neka se nasite. Tako će te blagoslivljati Jahve, Bog tvoj, u svim poslovima što ih tvoja ruka poduzme.«</p></p></p>