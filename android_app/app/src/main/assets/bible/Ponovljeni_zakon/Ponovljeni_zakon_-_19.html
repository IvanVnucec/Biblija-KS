<h3>4. KAZNENI ZAKON</h3><h4>Ubojstvo</h4><p class="pocetakParagrafa"> <span class="brojRetka" id="1">1</span>»Kad Jahve, Bog tvoj, istrijebi narode čiju zemlju tebi daje te kad ih istjeraš i nastaniš se u njihovim gradovima i domovima,  <span class="brojRetka" id="2">2</span>u zemlji koju ti Jahve, Bog tvoj, daje u baštinu, odvoji tri grada.  <span class="brojRetka" id="3">3</span>Načini put onamo, a onda područje zemlje koju ti Jahve, Bog tvoj, daje u baštinu podijeli natroje, tako da svaki ubojica može onamo uteći.  <span class="brojRetka" id="4">4</span>Ovo je slučaj u kojemu ubojica može onamo pobjeći i spasiti svoj život: kad tko ubije svoga bližnjega nehotice, a da ga prije nije mrzio;  <span class="brojRetka" id="5">5</span>primjerice, kad ode sa svojim bližnjim u šumu da siječe drva, zamahne sjekirom u ruci da obori drvo, gvožđe odleti s držalice i pogodi njegova druga te on pogine: takav ubojica neka uteče u jedan od tih gradova i spasit će život.  <span class="brojRetka" id="6">6</span>Inače bi krvni osvetnik, progoneći u svom bijesu ubojicu – kad bi put bio predug – mogao gonjenoga stići i pogubiti ga, iako taj nije zaslužio smrt budući da ubijenoga nije otprije mrzio.  <span class="brojRetka" id="7">7</span>Stoga ti nalažem: tri grada odvoji!</p><p class="pocetakParagrafa"> <span class="brojRetka" id="8">8</span>A kad Jahve, Bog tvoj, proširi tvoje područje, kao što se zakleo ocima tvojim, i dadne ti svu zemlju koju je obećao tvojim ocima,  <span class="brojRetka" id="9">9</span>budeš li držao i vršio sve ove zapovijedi što ti ih danas nalažem i ljubio Jahvu, Boga svoga, te hodio njegovim putovima sve vrijeme – onda ovim gradovima dodaj još tri grada:  <span class="brojRetka" id="10">10</span>tako se neće prolijevati nedužna krv u tvojoj zemlji koju ti Jahve daje u baštinu i nećeš se krvlju okaljati.</p><p class="pocetakParagrafa"> <span class="brojRetka" id="11">11</span>Ali ako tko mrzi svoga bližnjega i vreba ga, skoči na nj i ubije ga, a zatim pobjegne u jedan od tih gradova,  <span class="brojRetka" id="12">12</span>onda neka starješine onoga grada izvedu ubojicu i predaju ga u ruke krvnom osvetniku da ga pogubi.  <span class="brojRetka" id="13">13</span>Neka ga oko tvoje ne sažaljuje! Tako ćeš u Izraelu iskorijeniti prolijevanje nedužne krvi i bit ćeš sretan.«</p><p class="noviRedak"> <h4>Međa</h4><p class="pocetakParagrafa"> <span class="brojRetka" id="14">14</span>»Nemoj pomicati susjedova međaša kojim su stari razmeđašili tvoj posjed što ćeš ga naslijediti u zemlji koju ti Jahve, Bog tvoj, daje u baštinu.«</p><p class="noviRedak"> <h4>Krivo svjedočanstvo</h4><p class="pocetakParagrafa"> <span class="brojRetka" id="15">15</span>»Neka ne ustaje jedan jedini svjedok protiv čovjeka ni za koju krivnju i ni za kakav zločin. Kakav god bio prekršaj, neka presuda počiva na iskazu dvojice ili trojice svjedoka.  <span class="brojRetka" id="16">16</span>Ako kakav krivi svjedok ustane protiv koga optužujući ga za pobunu,  <span class="brojRetka" id="17">17</span>onda obojica koja se parbe neka stupe pred Jahvu, pred svećenika i suce koji budu vršili službu u to vrijeme.  <span class="brojRetka" id="18">18</span>Neka suci provedu temeljitu istragu. Bude li se pokazalo da je svjedok lažan i da je lažno svjedočio protiv svoga brata,  <span class="brojRetka" id="19">19</span>učinite mu onako kako je on kanio svome bratu. Iskorijeni zlo iz svoje sredine!  <span class="brojRetka" id="20">20</span>Drugi će, kad o tome čuju, pobojati se te više neće činiti takva zla u tvojoj sredini.</p><p class="pocetakParagrafa"> <span class="brojRetka" id="21">21</span>Neka ti se oko ne sažaljuje! Život za život; oko za oko; zub za zub; ruka za ruku; noga za nogu.«</p></p></p>