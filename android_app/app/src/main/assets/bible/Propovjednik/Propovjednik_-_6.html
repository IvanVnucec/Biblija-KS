<p class="pocetakParagrafa"> <span class="brojRetka" id="1">1</span>I vidjeh: ima još jedno zlo pod suncem i teško tišti ljude.</p><p class="pocetakParagrafa"> <span class="brojRetka" id="2">2</span>Nekomu Bog udijeli bogatstvo i blago i počasti te ima sve što mu duša poželi, ali mu ne udijeli da to i uživa, nego uživa tuđinac. To je ispraznost i grdna nevolja.</p><p class="pocetakParagrafa"> <span class="brojRetka" id="3">3</span>I velim: bolje je nedonošče od onoga koji bi rodio stotinu djece i živio mnogo godina, a sam se ne bi naužio dobra niti bi imao pogreba;</p><p class="stih1"> <span class="brojRetka" id="4">4</span>jer je nedonošče uzalud došlo</p><p class="stih2">i u tamu otišlo i ime mu je tamom pokriveno;</p><p class="stih1"> <span class="brojRetka" id="5">5</span>sunca čak ne vidje niti spozna –</p><p class="stih2">a spokojnije je od onoga.</p><p class="pocetakParagrafa"> <span class="brojRetka" id="6">6</span>Pa kad bi takav živio i dvije tisuće godina, a svojeg dobra ne bi uživao, zar ne odlaze obojica jednako na isto mjesto?</p><p class="stih1"> <span class="brojRetka" id="7">7</span>Čovjek se trudi samo da bi jeo,</p><p class="stih2">a želudac njegov nikad da se nasiti.</p><p class="pocetakParagrafa"> <span class="brojRetka" id="8">8</span>Jer po čemu je mudrac bolji od luđaka i što reći o siromahu koji se umije držati pred ljudima?</p><p class="pocetakParagrafa"> <span class="brojRetka" id="9">9</span>Bolje je očima vidjeti nego duhom lutati. I to je ispraznost i pusta tlapnja.</p><p class="pocetakParagrafa"> <span class="brojRetka" id="10">10</span>Što je već bilo, ime ima; i zna se što je čovjek; i on se ne može parbiti s jačim od sebe.</p><p class="pocetakParagrafa"> <span class="brojRetka" id="11">11</span>Što više riječi, to veća ispraznost svega, i koja je od toga korist čovjeku?  <span class="brojRetka" id="12">12</span>Tko zna što je dobro čovjeku u životu njegovu, za ono malo dana koje tako isprazno živi, koji mu prolaze kao sjena? Tko će kazati čovjeku što će biti poslije njega pod suncem?</p>