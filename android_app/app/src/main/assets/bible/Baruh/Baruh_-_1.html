<h2>I. UVOD</h2><h4>Baruh i židovska zajednica u Babilonu</h4><p class="pocetakParagrafa"> <span class="brojRetka" id="1">1</span>Ovo su riječi knjige koju u Babilonu napisa Baruh, sin Nerije, sina Maaseje, sina Sidkije, sina Hasadije, sina Hilkije,  <span class="brojRetka" id="2">2</span>pete godine, sedmoga dana u mjesecu, u vrijeme kada su Kaldejci osvojili Jeruzalem i spalili ga.</p><p class="pocetakParagrafa"> <span class="brojRetka" id="3">3</span>Baruh pročita riječi ove knjige pred Jekonijom, sinom Jojakimovim, kraljem Judinim, i pred čitavim narodom koji bijaše došao na čitanje knjige;  <span class="brojRetka" id="4">4</span>pred mogućnicima i kraljevim sinovima, pred starješinama, ukratko, pred svim narodom, malim i velikim, pred svima koji su živjeli u Babilonu, na obalama rijeke Suda.  <span class="brojRetka" id="5">5</span>Čuvši, plakali su, postili i molili se pred Gospodom.  <span class="brojRetka" id="6">6</span>Sabraše i novca, koliko tko mogaše,  <span class="brojRetka" id="7">7</span>i poslaše ga u Jeruzalem svećeniku Jojakimu, sinu Hilkije, Šalumova sina, i ostalim svećenicima i svemu narodu koji se s njim nalazio u Jeruzalemu.</p><p class="pocetakParagrafa"> <span class="brojRetka" id="8">8</span>Desetoga dana mjeseca sivana Baruh je spasio posuđe kuće Gospodnje što bijaše ugrabljeno iz Hrama da bi ga odnio natrag u zemlju Judinu – srebrno posuđe što ga je načinio Sidkija, sin Jošijin, kralj Judin,  <span class="brojRetka" id="9">9</span>kad je Nabukodonozor, kralj babilonski, odveo iz Jeruzalema i u Babilon doveo Jekoniju s knezovima, ključarima, mogućnicima i svim narodom.</p><p class="pocetakParagrafa"> <span class="brojRetka" id="10">10</span>I napisaše: »Evo, šaljemo vam novac da njime kupite žrtve paljenice i tamjan; pripravite žrtve i prinesite ih za grijehe na žrtveniku Gospoda, Boga našega.  <span class="brojRetka" id="11">11</span>I molite se za život Nabukodonozora, kralja babilonskog, i za život sina njegova Baltazara da im dani na zemlji budu kao dani neba;  <span class="brojRetka" id="12">12</span>neka nam Gospod dade snage i prosvijetli oči naše da bismo živjeli u sjeni Nabukodonozora, kralja babilonskog, i u sjeni njegova sina Baltazara, da bismo ih dugo služili te našli milost pred njima.  <span class="brojRetka" id="13">13</span>Molite se i za nas Gospodu, Bogu našem, jer smo ga uvrijedili i do danas se gnjev i srdžba Gospodnja nije odvratila od nas.  <span class="brojRetka" id="14">14</span>Čitajte, dakle, knjigu koju vam šaljemo i obznanite je u kući Gospodnjoj, na blagdan i u dane zborovanja.  <span class="brojRetka" id="15">15</span>Recite tada:«</p><p class="noviRedak"> <h2>II. MOLITVA IZGNANIKA</h2><h4>Ispovijed grijeha</h4><p class="pocetakParagrafa">»‘Pravedan je Gospod, Bog naš! Ali nama treba da se danas zacrvene od stida obrazi – nama Judejcima i žiteljima jeruzalemskim,  <span class="brojRetka" id="16">16</span>našim kraljevima i knezovima, našim svećenicima i prorocima i našim ocima,  <span class="brojRetka" id="17">17</span>jer smo griješili pred Gospodom, bili mu nepokorni  <span class="brojRetka" id="18">18</span>i nismo slušali glasa Gospoda, Boga svojega, da hodimo po zapovijedima koje Gospod bijaše stavio pred nas.  <span class="brojRetka" id="19">19</span>Od dana kada je oce naše izveo iz Egipta pa do dana današnjega nepokorni smo bili Gospodu, Bogu svojem, i nismo marili da čujemo njegov glas.  <span class="brojRetka" id="20">20</span>Tada navališe na nas nevolje i prokletstva kojima se Gospod zaprijetio sluzi svome Mojsiju u dan kada je izveo oce naše iz Egipta da bi nam dao zemlju kojom teče med i mlijeko. I tako je to do danas.  <span class="brojRetka" id="21">21</span>Nismo bili poslušali glas Gospoda, Boga svojega, ni riječi njegovih preko proroka koje nam je on slao;  <span class="brojRetka" id="22">22</span>svaki je od nas hodio po nagnuću svoga opakog srca, služeći drugim bogovima i čineći što nije po volji Gospodu, Bogu našem.</p><p class="noviRedak"> </p></p>