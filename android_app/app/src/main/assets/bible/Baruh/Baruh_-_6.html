<h2>V. PISMO JEREMIJE PROROKA</h2><p class="pocetakParagrafa"> <span class="brojRetka" id="1">1</span>Prijepis poslanice koju je poslao Jeremija sužnjima koje je kralj Babilonaca uskoro imao odvesti u Babilon da im saopći preporuke što mu ih je povjerio Bog.</p><p class="pocetakParagrafa">Zbog grijeha što ste ih pred Bogom počinili, Nabukodonozor, kralj Babilonaca, odvest će vas kao sužnje u Babilon.  <span class="brojRetka" id="2">2</span>Kada stignete u Babilon, ostat ćete ondje mnogo godina i za dugo vrijeme, do sedmog naraštaja, a potom ću vas odande u miru izvesti.  <span class="brojRetka" id="3">3</span>A u Babilonu vidjet ćete bogove – srebrne, zlatne i drvene – koji se nose na leđima i koji neznabošcima strah zadaju.  <span class="brojRetka" id="4">4</span>Čuvajte se! Ne povodite se za tuđim narodima i nemojte da vas pred tim bogovima strah obuzme  <span class="brojRetka" id="5">5</span>kad opazite pred njima i za njima mnoštvo koje im se klanja. Recite u srcu: »Tebi se, Gospode, jedinomu treba klanjati.«  <span class="brojRetka" id="6">6</span>Jer s vama je moj anđeo – njemu ste životom svojim odgovorni.</p><p class="pocetakParagrafa"> <span class="brojRetka" id="7">7</span>Jezik im je izgladio umjetnik, drugi su ih obložili zlatom i srebrom: obmana su i govoriti ne mogu.  <span class="brojRetka" id="8">8</span>Kao za gizdavu djevojku, uzimaju zlato i prave krune za glave svojih bogova.  <span class="brojRetka" id="9">9</span>A dogodi se te svećenici potkradaju sa svojih bogova zlato i srebro i troše ga za sebe;  <span class="brojRetka" id="10">10</span>daruju ga čak i bludnicama u bludilištima. Ukrašuju ih haljinama kao ljude –  <span class="brojRetka" id="11">11</span>te bogove, srebrne, zlatne i drvene, no oni se od rđe i crvotoči obraniti ne mogu  <span class="brojRetka" id="12">12</span>usprkos grimizu kojim ih odijevaju. Potrebno im je čistiti lica od hramske prašine koja napada na njih.  <span class="brojRetka" id="13">13</span>Jedan drži žezlo kao poglavar pokrajine, ali nikog tko bi ga uvrijedio ne može pogubiti;  <span class="brojRetka" id="14">14</span>drugi u desnici drži mač i sjekiru, ali se ne može obraniti ni od rata ni od razbojnika. Po tom jasno slijedi: to bogovi nisu – njih se, dakle, ne bojte!</p><p class="pocetakParagrafa"> <span class="brojRetka" id="15">15</span>Kao što posuda kojom se čovjek služi postaje beskorisnom kada se razbije, tako je i s njihovim bogovima koji su postavljeni u hramovima.  <span class="brojRetka" id="16">16</span>Oči su im pune prašine što je dižu noge onih koji ulaze.  <span class="brojRetka" id="17">17</span>I kao što su na sve strane zatvorena vrata onome koji se ogriješio o kralja te ima biti pogubljen, tako svećenici utvrđuju hramove ovih bogova vratima, bravama i zasunima, bojeći se da ih razbojnici ne opljačkaju.  <span class="brojRetka" id="18">18</span>Užižu im svjetiljke u mnogo većem broju negoli sebi samima, ali nijedne od njih bogovi ne mogu vidjeti.  <span class="brojRetka" id="19">19</span>Nalik su na grede hrama: srce im iznutra, kažu, crvi rastaču – crvi koji gmižu iz zemlje te rastaču njih i njihove haljine.  <span class="brojRetka" id="20">20</span>Oni i ne osjećaju da im je lice pocrnjelo od dima što se diže u hramu.  <span class="brojRetka" id="21">21</span>Na njihova tijela i glave dolijeću šišmiši, lastavice i druge ptice; a ima i mačaka.  <span class="brojRetka" id="22">22</span>Po tim ćete znacima prepoznati da to bogovi nisu – njih se, dakle, ne bojte!</p><p class="pocetakParagrafa"> <span class="brojRetka" id="23">23</span>Ne očiste li im naslagu sa zlata kojim su obloženi za ukras, sami ga neće osvjetlati. Nisu ni osjećali dok su ih salijevali.  <span class="brojRetka" id="24">24</span>Kupovali su ih za najvišu cijenu, a nema u njima životnoga daha.  <span class="brojRetka" id="25">25</span>Bez nogu su, pa ih na ramenima nose i tad pokazuju svoje ruglo ljudima; stide ih se i oni koji im služe,  <span class="brojRetka" id="26">26</span>jer padne li koji bog na zemlju, oni ga moraju podići; usprave li ih, oni se sami od sebe neće pomaći; ako se nagnu, ne mogu se uspraviti.  <span class="brojRetka" id="27">27</span>Kao mrtvacima darove im prinose. Svećenici im njihovi tada odnose žrtve da izvuku korist prodajući ih. Isto tako i njihove žene prigrabe po dio, ne dijeleći ništa siromasima i nemoćnima. Njihovih se žrtava dotiču žene u čišćenju, a i rodilje.  <span class="brojRetka" id="28">28</span>Po tom dobro znate: to bogovi nisu – ništa ih se ne bojte!</p><p class="pocetakParagrafa"> <span class="brojRetka" id="29">29</span>Ta kako biste ih mogli zvati bogovima? Tima srebrnim, zlatnim i drvenim bogovima žrtve prinose žene.  <span class="brojRetka" id="30">30</span>U njihovim hramovima svećenici sjede poderanih haljina, obrijane glave i brade, ne pokrivajući glave;  <span class="brojRetka" id="31">31</span>tule i viču pred svojim bogovima, kao na mrtvačkim gozbama.  <span class="brojRetka" id="32">32</span>Svećenici im skidaju haljine te njima odijevaju svoje žene i djecu.  <span class="brojRetka" id="33">33</span>Učine li im kakvo dobro ili zlo, oni to ne mogu uzvratiti;  <span class="brojRetka" id="34">34</span>niti mogu koga učiniti kraljem ili ga svrgnuti; niti mogu dati bogatstvo ili novac. Učini li im tko zavjet pa ga ne održi, oni ga ne mogu prisiliti da za to odgovara.  <span class="brojRetka" id="35">35</span>Oni ne mogu čovjeka spasiti od smrti niti slabijeg osloboditi od jačeg;  <span class="brojRetka" id="36">36</span>ne mogu slijepcu vratiti vid niti izbaviti čovjeka iz nevolje;  <span class="brojRetka" id="37">37</span>ne mogu se smilovati udovici niti učiniti dobro siroti.  <span class="brojRetka" id="38">38</span>Nalik su na kamenje iz planine, ti bogovi obloženi zlatom i srebrom. Oni koji ih štuju stidjet će se!  <span class="brojRetka" id="39">39</span>Kako se, dakle, mogu smatrati ili nazivati bogovima!</p><p class="pocetakParagrafa"> <span class="brojRetka" id="40">40</span>I sami ih Kaldejci obeščašćuju; jer videći nijema čovjeka koji ne može govoriti, oni ga dovode Belu i traže da čovjek progovori, kao da bi ga bog mogao čuti;  <span class="brojRetka" id="41">41</span>i nesposobni su promisliti o tome i ostaviti te bogove, toliko su lišeni razbora!  <span class="brojRetka" id="42">42</span>Žene opasane užetom sjede na putovima i pale kâd od maslinovih ljusaka;  <span class="brojRetka" id="43">43</span>kada koju od njih snubi prolaznik da mu se poda, ona se ruga svojoj susjedi što je nisu zapazili kao nju i što joj uže nije prekinuto.  <span class="brojRetka" id="44">44</span>Sve što se događa u blizini tih bogova prijevara je; kako ih, dakle, mogu smatrati ili nazivati bogovima?!</p><p class="pocetakParagrafa"> <span class="brojRetka" id="45">45</span>Načiniše ih drvodjelje i zlatari, i nisu drugo doli tvorevina njihova.  <span class="brojRetka" id="46">46</span>Njihovi izrađivači ne žive dugo; kako bi njihove rukotvorine bile bogovi?  <span class="brojRetka" id="47">47</span>Jer svojim će potomcima ostaviti samo obmanu i sramotu.  <span class="brojRetka" id="48">48</span>Ako ljude pogodi rat ili nevolja, svećenici se među sobom savjetuju gdje da se s njima sakriju;  <span class="brojRetka" id="49">49</span>kako ne uvidjeti da to nisu bogovi kad ni sami sebe ne mogu izbaviti od rata i od nevolja?  <span class="brojRetka" id="50">50</span>Po svemu tomu znat će se: ti drveni idoli, obloženi zlatom ili srebrom, samo su prijevara! Svima, narodima i kraljevima, bit će jasno: nisu to bogovi, nego su djela ruku ljudskih: nikakva Božjeg udjela u njima nema!  <span class="brojRetka" id="51">51</span>Kome, dakle, neće biti jasno: to bogovi nisu?</p><p class="pocetakParagrafa"> <span class="brojRetka" id="52">52</span>Ta ne mogu oni postaviti kralja u nekoj zemlji niti dati kišu ljudima;  <span class="brojRetka" id="53">53</span>ne mogu presuditi u svojim poslovima niti izbaviti potlačenog; nemoćni su oni poput vrana između neba i zemlje.  <span class="brojRetka" id="54">54</span>Neka padne vatra na hram tih drvenih bogova obloženih zlatom ili srebrom, njihovi će svećenici pobjeći i spasiti se, dok će oni ondje izgorjeti kao grede.  <span class="brojRetka" id="55">55</span>Oni se ne mogu opirati ni kralju ni neprijatelju.  <span class="brojRetka" id="56">56</span>Kako onda pomisliti ili povjerovati da su to bogovi?</p><p class="pocetakParagrafa"> <span class="brojRetka" id="57">57</span>Ti drveni bogovi obloženi srebrom i zlatom ne mogu se obraniti ni od kradljivaca ni od razbojnika: kako su ovi jači od njih, opljačkat će im zlato i srebro i otići s haljinama u koje su odjeveni; oni su nesposobni sebi samima pomoći.  <span class="brojRetka" id="58">58</span>Zato je bolje biti kralj koji dokazuje svoju hrabrost, ili u kući korisna posuda kojom se vlasnik služi nego lažni bogovi; bolja su i vrata u kući koja čuvaju ono što je u njoj nego lažni bogovi; i drveni stup u kakvoj palači bolji je nego lažni bogovi.  <span class="brojRetka" id="59">59</span>Sunce, mjesec i zvijezde, dok sjaju da izvrše službu, poslušni su.  <span class="brojRetka" id="60">60</span>Milina je vidjeti i munju kada sijevne. A vjetar donosi dah svoj zemlji,  <span class="brojRetka" id="61">61</span>i oblaci, kada im Gospod zapovjedi da oblete svu zemlju, odmah izvrše nalog Božji. Vatra, poslana odozgo da sažeže gore i šume, izvršava što joj je naloženo.  <span class="brojRetka" id="62">62</span>Sa svim ovim ti se bogovi ni ljepotom ni snagom usporediti ne mogu.  <span class="brojRetka" id="63">63</span>Zato se ne može misliti ni reći da su to bogovi, jer nisu sposobni kazniti niti učiniti dobra ljudima.  <span class="brojRetka" id="64">64</span>Kada, dakle, znate da to bogovi nisu, njih se ne bojte!</p><p class="pocetakParagrafa"> <span class="brojRetka" id="65">65</span>Oni ne mogu ni prokleti ni blagosloviti kraljeva;  <span class="brojRetka" id="66">66</span>niti mogu narodima pokazati znamenja na nebu; oni ne sjaju kao sunce niti svijetle kao mjesec.  <span class="brojRetka" id="67">67</span>Zvijeri su od njih bolje; pobjeći one mogu u skrovište i sebi pomoći.  <span class="brojRetka" id="68">68</span>Nikako nam, dakle, nije jasno da su to bogovi; stoga ih se ne bojte!</p><p class="pocetakParagrafa"> <span class="brojRetka" id="69">69</span>Kao ptičje strašilo u nečuvanu polju lubenica, takvi su njihovi drveni bogovi obloženi zlatom i srebrom.  <span class="brojRetka" id="70">70</span>Jednako su slični glogovu grmu u vrtu na koji sjeda svaka ptica ili mrtvacu bačenu u mrak – ti drveni bogovi obloženi zlatom i srebrom.  <span class="brojRetka" id="71">71</span>Po grimizu i crvenilu što na njima trune prepoznat ćete da to nisu bogovi. Napokon i sami budu izjedeni te postanu na sramotu zemlji.</p><p class="pocetakParagrafa"> <span class="brojRetka" id="72">72</span>Koliko je bolji pravednik koji nema kumirâ; sramota je daleko od njega!</p>