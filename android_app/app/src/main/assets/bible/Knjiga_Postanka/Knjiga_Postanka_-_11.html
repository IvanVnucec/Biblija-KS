<h4>Babilonska kula</h4><p class="pocetakParagrafa"> <span class="brojRetka" id="1">1</span>Sva je zemlja imala jedan jezik i riječi iste.  <span class="brojRetka" id="2">2</span>Ali kako su se ljudi selili s istoka, naiđu na jednu dolinu u zemlji Šinearu i tu se nastane.  <span class="brojRetka" id="3">3</span>Jedan drugome reče: »Hajdemo praviti opeke te ih peći da otvrdnu!« Opeke im bile mjesto kamena, a paklina im služila za žbuku.  <span class="brojRetka" id="4">4</span>Onda rekoše: »Hajde da sebi podignemo grad i toranj s vrhom do neba! Pribavimo sebi ime, da se ne raspršimo po svoj zemlji!«</p><p class="pocetakParagrafa"> <span class="brojRetka" id="5">5</span>Jahve se spusti da vidi grad i toranj što su ga gradili sinovi čovječji.  <span class="brojRetka" id="6">6</span>Jahve reče: »Zbilja su jedan narod, s jednim jezikom za sve! Ovo je tek početak njihovih nastojanja. Sad im ništa neće biti neostvarivo što god naume izvesti.  <span class="brojRetka" id="7">7</span>Hajde da siđemo i jezik im pobrkamo, da jedan drugome govora ne razumije.«  <span class="brojRetka" id="8">8</span>Tako ih Jahve rasu odande po svoj zemlji te ne sazidaše grada.  <span class="brojRetka" id="9">9</span>Stoga mu je ime Babel, jer je ondje Jahve pobrkao govor svima u onom kraju i odande ih je Jahve raspršio po svoj zemlji.</p><p class="noviRedak"> <h4>Rodoslovlja od Šema do Abrahama</h4><p class="pocetakParagrafa"> <span class="brojRetka" id="10">10</span>Ovo su potomci Šemovi:</p><p class="pocetakParagrafa">Kad je Šemu bilo sto godina – dvije godine poslije potopa – rodi mu se Arpakšad.  <span class="brojRetka" id="11">11</span>Po rođenju Arpakšadovu Šem je živio petsto godina te mu se rodilo još sinova i kćeri.</p><p class="pocetakParagrafa"> <span class="brojRetka" id="12">12</span>Kad je Arpakšadu bilo trideset i pet godina, rodi mu se Šelah.  <span class="brojRetka" id="13">13</span>Po rođenju Šelahovu Arpakšad je živio četiri stotine i tri godine te mu se rodilo još sinova i kćeri.</p><p class="pocetakParagrafa"> <span class="brojRetka" id="14">14</span>Kad je Šelahu bilo trideset godina, rodi mu se Eber.  <span class="brojRetka" id="15">15</span>Po rođenju Eberovu Šelah je živio četiri stotine i tri godine te mu se rodilo još sinova i kćeri.</p><p class="pocetakParagrafa"> <span class="brojRetka" id="16">16</span>Kad su Eberu bile trideset i četiri godine, rodi mu se Peleg.  <span class="brojRetka" id="17">17</span>Po rođenju Pelegovu Eber je živio četiri stotine i trideset godina te mu se rodilo još sinova i kćeri.</p><p class="pocetakParagrafa"> <span class="brojRetka" id="18">18</span>Kad je Pelegu bilo trideset godina, rodi mu se Reu.  <span class="brojRetka" id="19">19</span>Po rođenju Reuovu Peleg je živio dvjesta i devet godina te mu se rodilo još sinova i kćeri.</p><p class="pocetakParagrafa"> <span class="brojRetka" id="20">20</span>Kad su Reuu bile trideset i dvije godine, rodi mu se Serug.  <span class="brojRetka" id="21">21</span>Po rođenju Serugovu Reu je živio dvjesta i sedam godina te mu se rodilo još sinova i kćeri.</p><p class="pocetakParagrafa"> <span class="brojRetka" id="22">22</span>Kad je Serugu bilo trideset godina, rodi mu se Nahor.  <span class="brojRetka" id="23">23</span>Po rođenju Nahorovu Serug je živio dvjesta godina te mu se rodilo još sinova i kćeri.</p><p class="pocetakParagrafa"> <span class="brojRetka" id="24">24</span>Kad je Nahoru bilo dvadeset i devet godina, rodi mu se Terah.  <span class="brojRetka" id="25">25</span>Po rođenju Terahovu Nahor je živio sto i devetnaest godina te mu se rodilo još sinova i kćeri.</p><p class="pocetakParagrafa"> <span class="brojRetka" id="26">26</span>Kad je Terahu bilo sedamdeset godina, rode mu se: Abram, Nahor i Haran.</p><p class="pocetakParagrafa"> <span class="brojRetka" id="27">27</span>Ovo je povijest Terahova. Terahu se rodio Abram, Nahor i Haran; a Haranu se rodio Lot.  <span class="brojRetka" id="28">28</span>Haran umrije za života svoga oca Teraha, u svome rodnom kraju, u Uru Kaldejskom.  <span class="brojRetka" id="29">29</span>Abram se i Nahor ožene. Abramovoj ženi bijaše ime Saraja, a Nahorovoj Milka; ova je bila kći Harana, oca Milke i Jiske.  <span class="brojRetka" id="30">30</span>Saraja bijaše nerotkinja – nije imala poroda.</p><p class="pocetakParagrafa"> <span class="brojRetka" id="31">31</span>Terah povede svoga sina Abrama, svog unuka Lota, sina Haranova, svoju snahu Saraju, ženu svoga sina Abrama, pa se zaputi s njima iz Ura Kaldejskoga u zemlju kanaansku. Kad stignu do Harana, ondje se nastane.</p><p class="pocetakParagrafa"> <span class="brojRetka" id="32">32</span>Dob Terahova dosegnu dvjesta i pet godina; a onda Terah umrije u Haranu.</p></p>