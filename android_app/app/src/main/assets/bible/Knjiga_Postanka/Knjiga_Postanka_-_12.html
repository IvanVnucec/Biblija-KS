<h2>II. POČECI IZABRANOG NARODA</h2><h3>1. POVIJEST ABRAHAMOVA</h3><h4>Abrahamov poziv i seoba</h4><p class="pocetakParagrafa"> <span class="brojRetka" id="1">1</span>Jahve reče Abramu:</p><p class="stih2">»Idi iz zemlje svoje,</p><p class="stih2">iz zavičaja i doma očinskog,</p><p class="stih2">u krajeve koje ću ti pokazati.</p><p class="stih1"> <span class="brojRetka" id="2">2</span>Velik ću narod od tebe učiniti,</p><p class="stih2">blagoslovit ću te,</p><p class="stih2">ime ću ti uzveličati,</p><p class="stih2">i sam ćeš biti blagoslov.</p><p class="stih1"> <span class="brojRetka" id="3">3</span>Blagoslivljat ću one koji te</p><p class="stih2">blagoslivljali budu,</p><p class="stih2">koji te budu kleli, njih ću proklinjati;</p><p class="stih2">sva plemena na zemlji</p><p class="stih2">tobom će se blagoslivljati.«</p><p class="pocetakParagrafa"> <span class="brojRetka" id="4">4</span>Abram se zaputi kako mu je Jahve rekao. S njime krenu i Lot. Abramu je bilo sedamdeset i pet godina kad je otišao iz Harana.  <span class="brojRetka" id="5">5</span>Abram uze sa sobom svoju ženu Saraju, svoga nećaka Lota, svu imovinu što su je namakli i svu čeljad koju su stekli u Haranu te svi pođu u zemlju kanaansku. Kad su stigli u Kanaan,  <span class="brojRetka" id="6">6</span>Abram prođe zemljom do mjesta Šekema – do hrasta More. Kanaanci su onda bili u zemlji.  <span class="brojRetka" id="7">7</span>Jahve se javi Abramu pa mu reče: »Tvome ću potomstvu dati ovu zemlju.« Abram tu podigne žrtvenik Jahvi koji mu se objavio.  <span class="brojRetka" id="8">8</span>Odatle prijeđe u brdoviti kraj, na istok od Betela. Svoj šator postavi između Betela na zapadu i Aja na istoku. Ondje podigne žrtvenik Jahvi i zazva ime Jahvino.</p><p class="pocetakParagrafa"> <span class="brojRetka" id="9">9</span>Od postaje do postaje Abram se pomicao prema Negebu.</p><p class="noviRedak"> <h4>Abraham u Egiptu</h4><p class="pocetakParagrafa"> <span class="brojRetka" id="10">10</span>Ali kad je zemljom zavladala glad, Abram se spusti u Egipat da ondje proboravi, jer je velika glad harala zemljom.  <span class="brojRetka" id="11">11</span>Kad je bio na ulazu u Egipat, reče svojoj ženi Saraji: »Znam da si lijepa žena.  <span class="brojRetka" id="12">12</span>Kad te Egipćani vide, reći će: ‘To je njegova žena’, i mene će ubiti, a tebe na životu ostaviti.  <span class="brojRetka" id="13">13</span>Nego reci da si mi sestra, tako da i meni bude zbog tebe dobro i da, iz obzira prema tebi, poštede moj život.«</p><p class="pocetakParagrafa"> <span class="brojRetka" id="14">14</span>Zbilja, kad je Abram ušao u Egipat, Egipćani vide da je žena veoma lijepa.  <span class="brojRetka" id="15">15</span>Vide je faraonovi dvorani pa je pohvale faraonu i odvedu ženu na faraonov dvor.  <span class="brojRetka" id="16">16</span>Abramu pođe dobro zbog nje; steče on stoke i goveda, magaraca, slugu i sluškinja, magarica i deva.</p><p class="pocetakParagrafa"> <span class="brojRetka" id="17">17</span>Ali Jahve udari faraona i njegov dom velikim nevoljama zbog Abramove žene Saraje.  <span class="brojRetka" id="18">18</span>I faraon pozva Abrama pa reče: »Što si mi to učinio? Zašto mi nisi kazao da je ona tvoja žena?  <span class="brojRetka" id="19">19</span>Zašto si rekao: ‘Ona mi je sestra’, pa je ja uzeh sebi za ženu? A sad, evo ti žene; uzmi je i hajde!«</p><p class="pocetakParagrafa"> <span class="brojRetka" id="20">20</span>Faraon ga onda preda momcima, a oni ga otprave s njegovom ženom i sa svime što bijaše njegovo.</p></p>