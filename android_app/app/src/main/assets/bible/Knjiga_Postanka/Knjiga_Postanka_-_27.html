<h4>Jakov prijevarom dobiva očev blagoslov</h4><p class="pocetakParagrafa"> <span class="brojRetka" id="1">1</span>Ostarje Izak, vid mu se očinji gasio. Zato zovne svoga starijeg sina Ezava i reče mu: »Sine!« On mu odgovori: »Evo me!«  <span class="brojRetka" id="2">2</span>A on nastavi: »Vidiš, ostario sam, a ne znam dana svoje smrti.  <span class="brojRetka" id="3">3</span>Zato uzmi svoju opremu, svoj tobolac i lûk, pa idi u pustaru i ulovi mi divljači.  <span class="brojRetka" id="4">4</span>Onda mi pripremi ukusan obrok, kako volim, te mi ga donesi da blagujem, pa da te mognem blagosloviti prije nego umrem.«</p><p class="pocetakParagrafa"> <span class="brojRetka" id="5">5</span>Rebeka je slušala dok je Izak govorio svome sinu Ezavu, i kad je Ezav otišao u pustaru da ulovi divljači svome ocu,  <span class="brojRetka" id="6">6</span>Rebeka reče svome sinu Jakovu: »Upravo sam čula kako tvoj otac govori tvome bratu Ezavu:  <span class="brojRetka" id="7">7</span>‘Donesi mi divljači te mi priredi ukusan obrok da blagujem pa da te pred licem Jahvinim blagoslovim prije nego umrem.’  <span class="brojRetka" id="8">8</span>A sad, sine moj, poslušaj me i učini kako ti naredim.  <span class="brojRetka" id="9">9</span>Otiđi k stadu i odande mi donesi dva lijepa kozleta, a ja ću od njih prirediti ukusan obrok tvome ocu, kako on voli.  <span class="brojRetka" id="10">10</span>Onda ti donesi svome ocu da jede te tebe mogne blagosloviti prije nego umre.«  <span class="brojRetka" id="11">11</span>Ali Jakov odgovori svojoj majci Rebeki: »E, ali moj je brat Ezav runjav, a ja sam bez dlaka!  <span class="brojRetka" id="12">12</span>Možda me se moj otac dotakne te ću u njegovim očima ispasti varalicom i na se svaliti prokletstvo, a ne blagoslov.«  <span class="brojRetka" id="13">13</span>Ali njegova mu majka odgovori: »Sine moj, tvoje prokletstvo neka padne na mene! Samo ti mene poslušaj, otiđi i donesi!«</p><p class="pocetakParagrafa"> <span class="brojRetka" id="14">14</span>Ode on, nađe i donese svojoj majci, a njegova majka priredi ukusan obrok, kako je njegov otac volio.  <span class="brojRetka" id="15">15</span>Potom Rebeka uzme najljepše odijelo svoga starijeg sina Ezava što je u kući imala, pa u nj odjene svoga mlađeg sina Jakova.  <span class="brojRetka" id="16">16</span>U kožu kozleta zamota mu ruke i goli dio vrata.  <span class="brojRetka" id="17">17</span>Stavi zatim ukusan obrok i kruh što ga je pripravila na ruke svoga sina Jakova.</p><p class="pocetakParagrafa"> <span class="brojRetka" id="18">18</span>Ode on k ocu i reče: »Oče!« On odgovori: »Evo me. Koji si ti moj sin?«  <span class="brojRetka" id="19">19</span>A Jakov odgovori svome ocu: »Ja sam Ezav, tvoj prvorođenac; učinio sam kako si mi rekao. Sad ustaj, sjedi pa jedi moje lovine, da me onda mogneš blagosloviti.«  <span class="brojRetka" id="20">20</span>Izak upita svoga sina: »Kako si tako brzo uspio, sine moj?« On odgovori: »Jer mi je Jahve, Bog tvoj, bio milostiv.«  <span class="brojRetka" id="21">21</span>Potom Izak reče Jakovu: »Primakni se, sine moj, da opipam jesi li ti zbilja moj sin Ezav ili nisi.«  <span class="brojRetka" id="22">22</span>Jakov se primakne k svome ocu Izaku, koji ga opipa i reče: »Glas je Jakovljev, ali su ruke Ezavove.«  <span class="brojRetka" id="23">23</span>Nije ga prepoznao jer su mu ruke bile runjave kao i ruke njegova brata Ezava. Kad ga je htio blagosloviti,  <span class="brojRetka" id="24">24</span>upita još jednom: »Jesi li ti zaista moj sin Ezav?« Odgovori on: »Jesam.«  <span class="brojRetka" id="25">25</span>Potom reče Izak: »Stavi preda me da blagujem lovine svoga sina pa da te blagoslovi duša moja.« Jakov ga posluži pa je jeo. Zatim mu donese i vina, pa je pio.  <span class="brojRetka" id="26">26</span>Poslije toga reče mu njegov otac Izak: »Primakni se, sine moj, i poljubi me!«  <span class="brojRetka" id="27">27</span>Kad se primače i poljubi ga, Izak osjeti miris njegove odjeće pa ga blagoslovi:</p><p class="stih2">»Gle, miris sina mog</p><p class="stih2">nalik je mirisu polja</p><p class="stih2">koje Jahve blagoslovi.</p><p class="stih1"> <span class="brojRetka" id="28">28</span>Neka ti Bog daje</p><p class="stih2">rosu s neba i rodnost zemlje:</p><p class="stih2">izobilje žita i mladoga vina.</p><p class="stih1"> <span class="brojRetka" id="29">29</span>Narodi ti služili,</p><p class="stih2">plemena ti se klanjala!</p><p class="stih2">Braćom svojom gospodari,</p><p class="stih2">nek sinci majke tvoje pred tobom padaju!</p><p class="stih2">Proklet bio tko tebe proklinje;</p><p class="stih2">blagoslovljen tko te blagoslivlje!«</p><p class="pocetakParagrafa"> <span class="brojRetka" id="30">30</span>Tek što se Jakov udaljio od svoga oca Izaka – pošto je Izak podijelio blagoslov Jakovu – njegov brat Ezav dođe iz lova.  <span class="brojRetka" id="31">31</span>I on priredi ukusan obrok i donese ga svome ocu. I reče svome ocu: »Ustani, oče moj, i blaguj od lovine svoga sina da me onda mogneš blagosloviti!«  <span class="brojRetka" id="32">32</span>A njegov ga otac Izak zapita: »Tko si ti?« On odgovori: »Ja sam tvoj prvorođenac Ezav!«  <span class="brojRetka" id="33">33</span>Izak se silno prepadne: »Pa tko je onda bio onaj što je divljači ulovio i meni već donio? Blagovao sam je prije nego si ti došao; onoga sam blagoslovio i blagoslovljen će ostati.«  <span class="brojRetka" id="34">34</span>Kad je Ezav čuo riječi svoga oca, kriknu glasno i gorko zaplaka pa reče svome ocu: »I mene blagoslovi, oče!«  <span class="brojRetka" id="35">35</span>A on odvrati: »Brat tvoj dođe na prijevaru i odnese tvoj blagoslov.«  <span class="brojRetka" id="36">36</span>»Zato valjda što mu je ime Jakov, dvaput me već prevario«, reče Ezav. »Oduzeo mi prvorodstvo, a sad mi evo oduze i blagoslov.« Onda doda: »Zar za me nisi sačuvao nikakva blagoslova?«  <span class="brojRetka" id="37">37</span>Izak odgovori Ezavu: »Njega sam već postavio za tvoga gospodara; njemu sam svu njegovu braću predao za sluge; žitom sam ga i vinom opskrbio. A što sad za te mogu učiniti, sine moj?«  <span class="brojRetka" id="38">38</span>Ezav odgovori svome ocu: »Zar ti, oče, raspolažeš samo jednim blagoslovom? Blagoslovi i mene, oče moj!« Ezav jecaše na sav glas.  <span class="brojRetka" id="39">39</span>Tada otac njegov Izak progovori i reče:</p><p class="stih2">»Daleko od plodna tla dom tvoj će biti,</p><p class="stih2">daleko od rose s neba.</p><p class="stih1"> <span class="brojRetka" id="40">40</span>Od mača svoga ćeš živjeti,</p><p class="stih2">brata svoga ćeš služiti.</p><p class="stih2">Ali jednom, kada se pobuniš,</p><p class="stih2">jaram ćeš njegov stresti sa svog vrata.«</p><p class="pocetakParagrafa"> <span class="brojRetka" id="41">41</span>Ezav zamrzi Jakova zbog blagoslova kojim ga je otac njegov blagoslovio pa reče u sebi: »Čim dođu dani žalosti za mojim ocem, ubit ću ja svoga brata Jakova.«  <span class="brojRetka" id="42">42</span>Kada su Rebeki javili te riječi što ih je izrekao njezin stariji sin Ezav, zovne ona svoga mlađeg sina Jakova te mu reče: »Pazi! Brat ti se Ezav nosi mišlju kako će te ubiti.  <span class="brojRetka" id="43">43</span>Ali ti, sine moj, poslušaj mene: odmah bježi mome bratu Labanu u Haran.  <span class="brojRetka" id="44">44</span>Ostani kod njega neko vrijeme, dok bijes brata tvoga na te ne jenja,  <span class="brojRetka" id="45">45</span>dok se srdžba brata tvoga ne odvrati od tebe te on zaboravi što si mu učinio. Ja ću onda po te poslati i odande te dovesti. Zašto da vas obojicu izgubim u jedan dan?«</p><p class="noviRedak"> <h4>Jakov ide Labanu</h4><p class="pocetakParagrafa"> <span class="brojRetka" id="46">46</span>Potom Rebeka reče Izaku: »Moj mi je život dosadio zbog ovih žena Hetitkinja. Ako se i Jakov oženi kojom kao što su ove urođenice, Hetitkinjom, što će mi onda život!«</p><p class="noviRedak"> </p></p>