<p class="pocetakParagrafa"> <span class="brojRetka" id="1">1</span>Tako bude dovršeno nebo i zemlja sa svom svojom vojskom.  <span class="brojRetka" id="2">2</span>I sedmoga dana Bog dovrši svoje djelo koje učini. I počinu u sedmi dan od svega djela koje učini.  <span class="brojRetka" id="3">3</span>I blagoslovi Bog sedmi dan i posveti, jer u taj dan počinu od svega djela svoga koje učini.</p><p class="pocetakParagrafa"> <span class="brojRetka" id="4">4</span>To je postanak neba i zemlje, tako su stvarani.</p><p class="noviRedak"> <h4>Drugi izvještaj o stvaranju – Raj zemaljski</h4><p class="pocetakParagrafa">Kad je Jahve, Bog, sazdao nebo i zemlju,  <span class="brojRetka" id="5">5</span>još nije bilo nikakva poljskoga grmlja po zemlji, još ne bijaše niklo nikakvo poljsko bilje, jer Jahve, Bog, još ne pusti dažda na zemlju i nije bilo čovjeka da zemlju obrađuje.  <span class="brojRetka" id="6">6</span>Ipak, voda je izvirala iz zemlje i natapala svu površinu zemaljsku.  <span class="brojRetka" id="7">7</span>Jahve, Bog, napravi čovjeka od praha zemaljskog i u nosnice mu udahne dah života. Tako postane čovjek živa duša.</p><p class="pocetakParagrafa"> <span class="brojRetka" id="8">8</span>I Jahve, Bog, zasadi vrt na istoku, u Edenu, i u nj smjesti čovjeka koga je napravio.  <span class="brojRetka" id="9">9</span>Tada Jahve, Bog, učini te iz zemlje nikoše svakovrsna stabla – pogledu zamamljiva a dobra za hranu – i stablo života, nasred vrta, i stablo spoznaje dobra i zla.</p><p class="pocetakParagrafa"> <span class="brojRetka" id="10">10</span>Rijeka je izvirala iz Edena da bi natapala vrt; odatle se granala u četiri kraka.  <span class="brojRetka" id="11">11</span>Prvom je ime Pišon, a optječe svom zemljom havilskom, u kojoj ima zlata.  <span class="brojRetka" id="12">12</span>Zlato je te zemlje dobro, a ima ondje i bdelija i oniksa.  <span class="brojRetka" id="13">13</span>Drugoj je rijeci ime Gihon, a optječe svu zemlju Kuš.  <span class="brojRetka" id="14">14</span>Treća je rijeka Tigris, a teče na istok od Ašura; četvrta je Eufrat.</p><p class="pocetakParagrafa"> <span class="brojRetka" id="15">15</span>Jahve, Bog, uzme čovjeka i postavi ga u edenski vrt da ga obrađuje i čuva.  <span class="brojRetka" id="16">16</span>Jahve, Bog, zapovjedi čovjeku: »Sa svakoga stabla u vrtu slobodno jedi,  <span class="brojRetka" id="17">17</span>ali sa stabla spoznaje dobra i zla da nisi jeo! U onaj dan u koji s njega okusiš, zacijelo ćeš umrijeti!«</p><p class="pocetakParagrafa"> <span class="brojRetka" id="18">18</span>I reče Jahve, Bog: »Nije dobro da čovjek bude sam: načinit ću mu pomoć kao što je on.«  <span class="brojRetka" id="19">19</span>Tada Jahve, Bog, načini od zemlje sve životinje u polju i sve ptice u zraku i predvede ih čovjeku da vidi kako će koju nazvati, pa kako koje stvorenje čovjek prozove, da mu tako bude ime.  <span class="brojRetka" id="20">20</span>Čovjek nadjene imena svoj stoci, svim pticama u zraku i životinjama u polju. No čovjeku se ne nađe pomoć kao što je on.  <span class="brojRetka" id="21">21</span>Tada Jahve, Bog, pusti tvrd san na čovjeka te on zaspa, pa mu izvadi jedno rebro, a mjesto zatvori mesom.  <span class="brojRetka" id="22">22</span>Od rebra što ga je uzeo čovjeku napravi Jahve, Bog, ženu pa je dovede čovjeku.  <span class="brojRetka" id="23">23</span>Nato čovjek reče:</p><p class="stih2">»Gle, evo kosti od mojih kostiju,</p><p class="stih2">mesa od mesa mojega!</p><p class="stih2">Ženom neka se zove,</p><p class="stih2">od čovjeka kad je uzeta!«</p><p class="pocetakParagrafa"> <span class="brojRetka" id="24">24</span>Stoga će čovjek ostaviti oca i majku da prione uza svoju ženu i bit će njih dvoje jedno tijelo.</p><p class="pocetakParagrafa"> <span class="brojRetka" id="25">25</span>A bijahu oboje goli – čovjek i njegova žena – ali ne osjećahu stida.</p></p>