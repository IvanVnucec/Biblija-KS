<h4>Savez i obrezanje</h4><p class="pocetakParagrafa"> <span class="brojRetka" id="1">1</span>Kad je Abramu bilo devedeset i devet godina, ukaza mu se Jahve pa mu reče:</p><p class="stih2">»Ja sam El Šadaj – Bog svesilni.</p><p class="stih2">Mojim hodi putem i neporočan budi.</p><p class="stih1"> <span class="brojRetka" id="2">2</span>A savez svoj ja sklapam s tobom</p><p class="stih2">i silno ću te razmnožiti.«</p><p class="pocetakParagrafa"> <span class="brojRetka" id="3">3</span>Abram pade ničice dok mu Bog govoraše dalje:</p><p class="stih1"> <span class="brojRetka" id="4">4</span>»A ovo je savez moj s tobom:</p><p class="stih2">postat ćeš ocem mnogim narodima;</p><p class="stih1"> <span class="brojRetka" id="5">5</span>i nećeš se više zvati Abram –</p><p class="stih2">već Abraham će ti ime biti,</p><p class="stih2">jer naroda mnogih ocem ja te postavljam.</p><p class="pocetakParagrafa"> <span class="brojRetka" id="6">6</span>Silno ću te rodnim učiniti; narode ću iz tebe izvesti; i kraljevi će od tebe izaći.  <span class="brojRetka" id="7">7</span>Savez svoj sklapam između sebe i tebe i tvoga potomstva poslije tebe – savez svoj za vjekove: ja ću biti Bogom tvojim i tvoga potomstva poslije tebe.  <span class="brojRetka" id="8">8</span>Tebi i tvome potomstvu poslije tebe dajem zemlju u kojoj boraviš kao pridošlica – svu zemlju kanaansku – u vjekovni posjed; a ja ću biti njihov Bog.«</p><p class="pocetakParagrafa"> <span class="brojRetka" id="9">9</span>Još reče Bog Abrahamu: »A ti savez čuvaj moj – ti i tvoje potomstvo poslije tebe u sve vijeke.  <span class="brojRetka" id="10">10</span>A ovo je savez moj s tobom i tvojim potomstvom poslije tebe koji ćeš vršiti: svako muško među vama neka bude obrezano.  <span class="brojRetka" id="11">11</span>Obrezujte se, i to neka bude znak saveza između mene i vas.  <span class="brojRetka" id="12">12</span>Svako muško među vama, kroz vaša pokoljenja, kad mu se navrši osam dana, neka bude obrezano; i rob, rođen u vašem domu, i onaj što bude kupljen od stranca, koji ne bude od vaše krvi.  <span class="brojRetka" id="13">13</span>Da, i rob rođen u tvome domu ili za novac kupljen mora se obrezati! Tako će moj savez na vašem tijelu ostati vječnim savezom.  <span class="brojRetka" id="14">14</span>Muško koje se ne bi obrezalo neka se odstrani od svoga roda: takav je prekršio moj savez.«</p><p class="pocetakParagrafa"> <span class="brojRetka" id="15">15</span>Još reče Bog Abrahamu: »Tvojoj ženi Saraji nije više ime Saraja: Sara će joj ime biti.  <span class="brojRetka" id="16">16</span>Nju ću ja blagosloviti i od nje ti dati sina; blagoslov ću na nju izliti te će se narodi od nje razviti; kraljevi će narodima od nje poteći.«  <span class="brojRetka" id="17">17</span>Abraham pade ničice pa se nasmija i reče u sebi: »Onome komu je stotinu godina, zar se može roditi dijete? Zar će Sara u devedesetoj rod rađati!«  <span class="brojRetka" id="18">18</span>Abraham reče Bogu: »Neka tvojom milošću Jišmael poživi!«  <span class="brojRetka" id="19">19</span>A Bog reče: »Ipak će ti tvoja žena Sara roditi sina; nadjeni mu ime Izak. Savez svoj s njime ću sklopiti, savez vječni s njime i s njegovim potomstvom poslije njega.  <span class="brojRetka" id="20">20</span>I za Jišmaela uslišah te. Evo ga blagoslivljam: rodnim ću ga učiniti i silno ga razmnožiti; dvanaest će knezova od njega postati i u velik će narod izrasti.  <span class="brojRetka" id="21">21</span>Ali ću držati svoj savez s Izakom, koga će ti roditi Sara dogodine u ovo doba.«  <span class="brojRetka" id="22">22</span>Kad je završio razgovor s njim, od Abrahama Bog se podiže.</p><p class="pocetakParagrafa"> <span class="brojRetka" id="23">23</span>Uzme zatim Abraham svoga sina Jišmaela i sve robove koji su bili rođeni u njegovu domu i sve koje je kupio novcem – sve muške ukućane – pa ih toga istog dana obreže, kako mu je Bog rekao.  <span class="brojRetka" id="24">24</span>Abrahamu bijaše devedeset i devet godina kad se obrezao,  <span class="brojRetka" id="25">25</span>a njegovu sinu Jišmaelu bijaše trinaest godina kad ga obreza.  <span class="brojRetka" id="26">26</span>Tako su toga istog dana bili obrezani Abraham i njegov sin Jišmael;  <span class="brojRetka" id="27">27</span>i svi muškarci njegova doma, rođeni u njegovoj kući ili za novac kupljeni od stranca – svi s njim bijahu obrezani.</p>