<h4>Uništenje Sodome i Lotov bijeg</h4><p class="pocetakParagrafa"> <span class="brojRetka" id="1">1</span>Ona dva anđela stignu navečer u Sodomu dok je Lot sjedio na vratima Sodome. Kad ih Lot ugleda, ustade i pođe im ususret. Nakloni se licem do zemlje,  <span class="brojRetka" id="2">2</span>a onda im reče: »Molim, gospodo, svrnite u kuću svoga sluge da noć provedete i noge operete; a onda možete na put rano.« A oni rekoše: »Ne, noć ćemo provesti na trgu.«  <span class="brojRetka" id="3">3</span>Ali ih on uporno navraćaše, i oni se uvratiše k njemu i uđoše u njegovu kuću. On ih ugosti, ispeče pogaču te blagovaše.</p><p class="pocetakParagrafa"> <span class="brojRetka" id="4">4</span>Još ne bijahu legli na počinak, kad građani Sodome, mladi i stari, sav narod do posljednjeg čovjeka, opkole kuću.  <span class="brojRetka" id="5">5</span>Zovnu Lota pa mu reknu: »Gdje su ljudi što su noćas došli k tebi? Izvedi nam ih da ih se namilujemo!«  <span class="brojRetka" id="6">6</span>Lot iziđe k njima na ulaz, a za sobom zatvori vrata.  <span class="brojRetka" id="7">7</span>»Braćo moja«, reče on, »molim vas, ne činite toga zla!  <span class="brojRetka" id="8">8</span>Imam, evo, dvije kćeri s kojima još čovjek nije imao dodira: njih ću vam izvesti pa činite s njima što želite; samo ovim ljudima nemojte ništa učiniti jer su došli pod sjenu moga krova.«  <span class="brojRetka" id="9">9</span>»Odstupi odatle!« – rekoše. – »Došao kao dotepenac, a za suca se već postavlja. Sad ćemo mi s tobom gore nego s njima.« I nasrnuše na jadnika Lota i navališe na vrata da ih razbiju.  <span class="brojRetka" id="10">10</span>Ali ona dvojica pruže ruke van, povukoše Lota k sebi u kuću i zatvore vrata;  <span class="brojRetka" id="11">11</span>a ljude pred vratima, mlade i stare, zabliješte tako da nisu mogli naći vrata.</p><p class="pocetakParagrafa"> <span class="brojRetka" id="12">12</span>Onda ona dvojica upitaju Lota: »Koga još ovdje imaš? Zetove, sinove i kćeri, sve koje imaš u gradu iz mjesta izvedi!  <span class="brojRetka" id="13">13</span>Jer mi ćemo zatrti ovo mjesto: vika je na njih pred Jahvom postala tolika te nas Jahve posla da ga uništimo.«  <span class="brojRetka" id="14">14</span>Iziđe Lot da to kaže svojim budućim zetovima koji namjeravahu uzeti njegove kćeri te reče: »Na noge! Odlazite iz ovog mjesta jer će Jahve uništiti grad!« Ali je u očima svojih budućih zetova ispao kao da zbija šalu.</p><p class="pocetakParagrafa"> <span class="brojRetka" id="15">15</span>Kako zora puče, anđeli navale na Lota govoreći: »Na noge! Uzmi svoju ženu i svoje dvije kćeri koje su ovdje da ne budeš zatrt kaznom grada!«  <span class="brojRetka" id="16">16</span>Ali on oklijevaše. Zato ga oni uzeše za ruku, a tako i njegovu ženu i njegove dvije kćeri i – po smilovanju Jahvinu nad njim – odvedoše ih i ostaviše izvan grada.  <span class="brojRetka" id="17">17</span>Kad ih izvedoše u polje, jedan progovori: »Bježi da život spasiš! Ne obaziri se niti se igdje u ravnici zaustavljaj! Bježi u brdo da ne budeš zatrt!«  <span class="brojRetka" id="18">18</span>Ali Lot odvrati: »Nemoj, gospodine!  <span class="brojRetka" id="19">19</span>Nego ako je tvoj sluga našao milost u tvojim očima – a toliko milosrđe već si mi iskazao spasivši mi život – ja ne mogu pobjeći u brdo a da me nesreća ne snađe i ne poginem.  <span class="brojRetka" id="20">20</span>Eno onamo grada; dosta je blizu da u nj pobjegnem, a mjesto je tako malo. Daj da onamo bježim – mjesto je zbilja maleno – daj da život spasim!«  <span class="brojRetka" id="21">21</span>Odgovori mu: »Uslišat ću ti i tu molbu i neću zatrti grada o kojemu govoriš.  <span class="brojRetka" id="22">22</span>Brzo! Bježi onamo, jer ne mogu ništa činiti dok ti onamo ne stigneš.« Zato se onaj grad zove Soar.</p><p class="pocetakParagrafa"> <span class="brojRetka" id="23">23</span>Kako je sunce na zemlju izlazilo i Lot ulazio u Soar,  <span class="brojRetka" id="24">24</span>Jahve zapljušti s neba na Sodomu i Gomoru sumpornim ognjem  <span class="brojRetka" id="25">25</span>i uništi one gradove i svu onu ravnicu, sve žitelje gradske i sve raslinstvo na zemlji.  <span class="brojRetka" id="26">26</span>A Lotova se žena obazre i pretvori se u stup soli.</p><p class="pocetakParagrafa"> <span class="brojRetka" id="27">27</span>Sutradan u rano jutro Abraham se požuri na mjesto gdje je stajao pred Jahvom,  <span class="brojRetka" id="28">28</span>upravi pogled prema Sodomi i Gomori i svoj ravnici u daljini: i vidje kako se diže dim nad zemljom kao dim kakve klačine.</p><p class="pocetakParagrafa"> <span class="brojRetka" id="29">29</span>Tako se Bog, dok je zatirao gradove u ravnici u kojima je Lot boravio, sjetio Abrahama i uklonio Lota ispred propasti.</p><p class="noviRedak"> <h4>Lotove kćeri</h4><p class="pocetakParagrafa"> <span class="brojRetka" id="30">30</span>Lot se bojao boraviti u Soaru, pa sa svoje dvije kćeri ode gore iz Soara i nastani se u brdu. On i njegove dvije kćeri živjeli su u pećini.  <span class="brojRetka" id="31">31</span>Starija reče mlađoj: »Otac nam ostarje, a muža na zemlji nema da bude s nama, kako je običaj po svem svijetu.  <span class="brojRetka" id="32">32</span>Hajdemo oca opiti vinom, pa s njime leći: tako ćemo s ocem sačuvati potomstvo.«  <span class="brojRetka" id="33">33</span>One noći opiju oca vinom, i starija ode te legne sa svojim ocem, a on nije znao kad je legla ni kad je ustala.  <span class="brojRetka" id="34">34</span>Sutradan starija reče mlađoj: »Sinoć sam, eto, ležala ja s našim ocem; napojimo ga vinom i noćas, pa idi ti i s njim lezi: tako ćemo ocu sačuvati potomstvo.«  <span class="brojRetka" id="35">35</span>Opiju oca vinom i one noći te mlađa ode i s njim legne, a on nije znao kad je legla ni kad je ustala.  <span class="brojRetka" id="36">36</span>Tako obje Lotove kćeri zanesu s ocem.  <span class="brojRetka" id="37">37</span>Starija rodi sina i nadjenu mu ime Moab. On je praotac današnjih Moabaca.  <span class="brojRetka" id="38">38</span>I mlađa rodi sina i nadjene mu ime Ben-Ami. On je praotac današnjih Amonaca.</p></p>