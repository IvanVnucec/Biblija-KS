<h4>Josipova kušnja</h4><p class="pocetakParagrafa"> <span class="brojRetka" id="1">1</span>Josipa dovedoše u Egipat. Tu ga od Jišmaelaca koji su ga onamo doveli kupi Egipćanin Potifar, dvoranin faraonov i zapovjednik njegove tjelesne straže.  <span class="brojRetka" id="2">2</span>Jahve je bio s Josipom, zato je u svemu imao sreću: Egipćanin ga uzme k sebi u kuću.  <span class="brojRetka" id="3">3</span>Vidje njegov gospodar da je Jahve s njim i da svemu što mu ruka poduzme Jahve daje uspjeh;  <span class="brojRetka" id="4">4</span>zavolje on Josipa, uze ga za dvoranina i postavi ga za upravitelja svoga doma i povjeri mu sav svoj imetak.  <span class="brojRetka" id="5">5</span>I otkad mu je povjerio upravu svoga doma i svega svog imetka, blagoslovi Jahve dom Egipćaninov zbog Josipa: blagoslov Jahvin bijaše na svemu što je imao – u kući i u polju.  <span class="brojRetka" id="6">6</span>I tako sve svoje prepusti brizi Josipovoj te se više ni za što nije brinuo, osim za jelo što je jeo. A Josip je bio mladić stasit i naočit.</p><p class="pocetakParagrafa"> <span class="brojRetka" id="7">7</span>Poslije nekog vremena žena njegova gospodara zagleda se u Josipa i reče mu: »Legni sa mnom!«  <span class="brojRetka" id="8">8</span>On se oprije i reče ženi svoga gospodara: »Gledaj! Otkako sam ja ovdje, moj se gospodar ne brine ni za što u kući; sve što ima meni je povjerio.  <span class="brojRetka" id="9">9</span>On u ovoj kući nema više vlasti negoli ja i ništa mi ne krati, osim tebe, jer si njegova žena. Pa kako bih ja mogao učiniti tako veliku opačinu i sagriješiti protiv Boga!«  <span class="brojRetka" id="10">10</span>Iako je Josipa salijetala iz dana u dan, on nije pristajao da uz nju legne; nije joj prilazio.</p><p class="pocetakParagrafa"> <span class="brojRetka" id="11">11</span>Jednog dana Josip uđe u kuću na posao. Kako nikog od služinčadi nije bilo u kući,  <span class="brojRetka" id="12">12</span>ona ga uhvati za ogrtač i reče: »Legni sa mnom!« Ali on ostavi svoj ogrtač u njezinoj ruci, otrže se i pobježe van.  <span class="brojRetka" id="13">13</span>Vidjevši ona da je u njezinoj ruci ostavio ogrtač i pobjegao van,  <span class="brojRetka" id="14">14</span>zovne svoje sluge te im reče: »Gledajte! Trebalo je da nam dovede jednog Hebrejca da se s nama poigrava. Taj k meni dođe da sa mnom legne, ali sam ja na sav glas zaviknula.  <span class="brojRetka" id="15">15</span>A čim je čuo kako vičem, ostavi svoj ogrtač pokraj mene i pobježe van.«</p><p class="pocetakParagrafa"> <span class="brojRetka" id="16">16</span>Uza se je držala njegov ogrtač dok mu nije gospodar došao kući.  <span class="brojRetka" id="17">17</span>Onda i njemu kaza istu priču: »Onaj sluga Hebrejac koga si nam doveo dođe k meni da sa mnom ljubaka!  <span class="brojRetka" id="18">18</span>Ali čim je čuo kako vičem, ostavi svoj ogrtač pokraj mene i pobježe van.«  <span class="brojRetka" id="19">19</span>Kad je njegov gospodar čuo pripovijest svoje žene koja reče: »Eto, tako sa mnom tvoj sluga«, razgnjevi se.  <span class="brojRetka" id="20">20</span>Gospodar pograbi Josipa i baci ga u tamnicu – tamo gdje su bili zatvoreni kraljevi utamničenici. I osta u tamnici.</p><p class="pocetakParagrafa"> <span class="brojRetka" id="21">21</span>Ali je Jahve bio s njim, iskaza naklonost Josipu te on nađe milost u očima upravitelja tamnice.  <span class="brojRetka" id="22">22</span>Tako upravitelj tamnice preda u Josipove ruke sve utamničenike koji su se nalazili u tamnici; i ondje se ništa nije radilo bez njega.  <span class="brojRetka" id="23">23</span>Budući da je Jahve bio s njim, upravitelj tamnice nije nadgledao ništa što je Josipu bilo povjereno: Jahve bijaše s njim, i što god bi poduzeo, Jahve bi to okrunio uspjehom.</p>