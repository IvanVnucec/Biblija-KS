<h4>Jakov odlazi u Egipat</h4><p class="pocetakParagrafa"> <span class="brojRetka" id="1">1</span>Tako Izrael krene na put sa svim što bijaše njegovo i stigne u Beer Šebu te prinese žrtvu Bogu svoga oca Izaka.  <span class="brojRetka" id="2">2</span>U noćnom viđenju zovne Bog Izraela: »Jakove! Jakove!« On odgovori: »Evo me!«  <span class="brojRetka" id="3">3</span>»Ja sam Bog, Bog tvoga oca. Ne boj se sići u Egipat, jer ću ondje od tebe proizvesti velik narod.  <span class="brojRetka" id="4">4</span>Ja ću sići u Egipat s tobom i sam ću te vratiti ovamo; a Josip će ti svojom rukom oči zaklopiti.«</p><p class="pocetakParagrafa"> <span class="brojRetka" id="5">5</span>I Jakov krene iz Beer Šebe. Sinovi Izraelovi postave svoga oca Jakova, svoju djecu i svoje žene u kola što ih je faraon poslao da ga prevezu.</p><p class="pocetakParagrafa"> <span class="brojRetka" id="6">6</span>Uzmu sa sobom svoje blago i dobra što ih bijahu stekli u zemlji kanaanskoj te stignu Jakov i sve njegovo potomstvo u Egipat.  <span class="brojRetka" id="7">7</span>Sa sobom je u Egipat poveo svoje sinove i unuke, svoje kćeri i kćeri svojih sinova, sve svoje potomstvo.</p><p class="pocetakParagrafa"> <span class="brojRetka" id="8">8</span>Ovo su imena Izraelaca – Jakova i njegovih potomaka – koji su stigli u Egipat: Jakovljev prvorođenac Ruben.  <span class="brojRetka" id="9">9</span>Rubenovi sinovi: Henok, Falu, Hesron i Karmi.  <span class="brojRetka" id="10">10</span>Sinovi Šimunovi: Jemuel, Jamin, Ohad, Jakin, Sohar i Šaul, sin Kanaanke.  <span class="brojRetka" id="11">11</span>Sinovi Levijevi: Geršon, Kehat i Merari.  <span class="brojRetka" id="12">12</span>Sinovi Judini: Er, Onan, Šela, Peres i Zerah. Er i Onan umrli su u zemlji kanaanskoj. Peresovi sinovi bili su Hesron i Hamul.  <span class="brojRetka" id="13">13</span>Sinovi Jisakarovi: Tola, Fuva, Jašub i Šimron.  <span class="brojRetka" id="14">14</span>Sinovi Zebulunovi: Sered, Elon i Jahleel.  <span class="brojRetka" id="15">15</span>To su sinovi koje je Lea imala s Jakovom u Padan Aramu i još kćerka Dina. U svemu je, dakle, imao sinova i kćeri trideset i troje.</p><p class="pocetakParagrafa"> <span class="brojRetka" id="16">16</span>Sinovi Gadovi: Sifjon, Hagi, Šuni, Esbon, Eri, Arodi i Areli.  <span class="brojRetka" id="17">17</span>Sinovi Ašerovi: Jimna, Jišva, Jišvi, Berija i sestra im Serah. Sinovi Berijini: Heber i Malkiel.  <span class="brojRetka" id="18">18</span>To su bili potomci Zilpe, koju je Laban darovao svojoj kćeri Lei. Ona je tako rodila Jakovu šesnaest duša.</p><p class="pocetakParagrafa"> <span class="brojRetka" id="19">19</span>Sinovi Jakovljeve žene Rahele: Josip i Benjamin.  <span class="brojRetka" id="20">20</span>Josipu su se u egipatskoj zemlji rodili Manaše i Efrajim. Rodila mu ih je kći onskog svećenika Poti-Fere.  <span class="brojRetka" id="21">21</span>Sinovi Benjaminovi: Bela, Beker, Ašbel, Gera, Naaman, Ehi, Roš, Mupim, Hupim i Ard.  <span class="brojRetka" id="22">22</span>To su bili potomci Rahelini koje je rodila Jakovu – u svemu njih četrnaest.</p><p class="pocetakParagrafa"> <span class="brojRetka" id="23">23</span>Danov je sin Hušim.  <span class="brojRetka" id="24">24</span>Sinovi Naftalijevi: Jahseel, Guni, Jeser i Šilem.  <span class="brojRetka" id="25">25</span>To su bili potomci Bilhe, koju je Laban dao svojoj kćeri Raheli. Ona je Jakovu rodila sedam potomaka.</p><p class="pocetakParagrafa"> <span class="brojRetka" id="26">26</span>Tako je sve Jakovljeve čeljadi što je od njega poteklo i u Egipat doselilo – ne uključujući žena Jakovljevih sinova – u svemu šezdeset i šest osoba.  <span class="brojRetka" id="27">27</span>I k tome dva sina Josipova što su mu se rodila u Egiptu. Prema tome, sve čeljadi Jakovljeva doma što se naseli u Egiptu bijaše sedamdeset duša.</p><p class="pocetakParagrafa"> <span class="brojRetka" id="28">28</span>Izrael posla Judu naprijed k Josipu da se pred njim pojavi u Gošenu. Kad stignu u gošenski kraj,  <span class="brojRetka" id="29">29</span>Josip upregne svoja kola i zaputi se u Gošen – u susret svome ocu Izraelu. Stupivši preda nj, pade mu oko vrata i dugo je tako plakao.  <span class="brojRetka" id="30">30</span>Onda Izrael reče Josipu: »Sada, pošto sam rođenim očima vidio da si još živ, mogu umrijeti.«</p><p class="pocetakParagrafa"> <span class="brojRetka" id="31">31</span>Zatim Josip reče svojoj braći i očevoj obitelji: »Otići ću i obavijestiti faraona; reći ću mu: ‘Moja braća i obitelj moga oca, koji su bili u zemlji kanaanskoj, došli su k meni.  <span class="brojRetka" id="32">32</span>Oni su ljudi pastiri, uvijek su se bavili stočarstvom; dotjerali su sa sobom svoja stada i sve što im pripada.’  <span class="brojRetka" id="33">33</span>Tako, kad vas faraon pozove i zapita: ‘Čime se bavite?’  <span class="brojRetka" id="34">34</span>odgovorite: ‘Ljudi smo, sluge tvoje, koji se od početka dosad bavimo stočarstvom; i mi i naši preci’, tako da se možete naseliti u gošenskom kraju. Svi su, naime, pastiri Egipćanima mrski.«</p>