<h4>Obećanje i Savez</h4><p class="pocetakParagrafa"> <span class="brojRetka" id="1">1</span>Poslije tih događaja Jahve uputi Abramu riječ u ukazanju:</p><p class="stih2">»Ne boj se, Abrame,</p><p class="stih2">ja sam ti zaštita;</p><p class="stih2">a nagrada tvoja</p><p class="stih2">bit će vrlo velika!«</p><p class="pocetakParagrafa"> <span class="brojRetka" id="2">2</span>Abram odgovori: »Gospodine moj, Jahve, čemu mi tvoji darovi kad ostajem bez poroda; kad je mojoj kući nasljednik Eliezer Damaščanin?  <span class="brojRetka" id="3">3</span>Kako mi nisi dao potomstva« – nastavi Abram – »jedan će, eto, od mojih ukućana postati moj baštinik.«  <span class="brojRetka" id="4">4</span>Ali mu Jahve opet uputi riječ: »Taj neće biti tvoj baštinik, nego će ti baštinik biti tvoj potomak.«  <span class="brojRetka" id="5">5</span>Izvede ga van i reče: »Pogledaj na nebo i zvijezde prebroj ako ih možeš prebrojiti.« A onda doda: »Toliko će biti tvoje potomstvo.«  <span class="brojRetka" id="6">6</span>Abram povjerova Jahvi, i on mu to uračuna u pravednost.</p><p class="pocetakParagrafa"> <span class="brojRetka" id="7">7</span>Tada mu on reče: »Ja sam Jahve koji sam te odveo iz Ura Kaldejskoga da ti predam ovu zemlju u posjed.«  <span class="brojRetka" id="8">8</span>A on odvrati: »Gospodine moj, Jahve, kako ću ja doznati da ću je zaposjesti?«  <span class="brojRetka" id="9">9</span>Odgovori mu: »Prinesi mi junicu od tri godine, kozu od tri godine, ovna od tri godine, jednu grlicu i jednog golubića.«  <span class="brojRetka" id="10">10</span>Sve mu to donese, rasiječe na pole i metnu sve pole jednu prema drugoj; pticâ nije rasijecao.  <span class="brojRetka" id="11">11</span>Ptice grabežljivice obarale se na leševe, ali ih je Abram rastjerivao.  <span class="brojRetka" id="12">12</span>Kad je sunce bilo pri zalazu, dubok san obuzme Abrama, a onda se na nj spusti gust mrak pun jeze.  <span class="brojRetka" id="13">13</span>Tada Bog reče Abramu: »Dobro znaj da će tvoji potomci biti stranci u tuđoj zemlji; robovat će i biti tlačeni četiri stotine godina,  <span class="brojRetka" id="14">14</span>ali narodu kojem budu služili ja ću suditi; i konačno će izići s velikim blagom.  <span class="brojRetka" id="15">15</span>A ti ćeš k ocima svojim u miru poći, u sretnoj starosti bit ćeš sahranjen.  <span class="brojRetka" id="16">16</span>Oni će se ovamo vratiti za četvrtog naraštaja, jer mjera se zlodjela amorejskih još nije navršila.«</p><p class="pocetakParagrafa"> <span class="brojRetka" id="17">17</span>Kad je sunce zašlo i pao gust mrak, pojavi se zadimljen žeravnjak i goruća zublja te prođu između onih dijelova.  <span class="brojRetka" id="18">18</span>Toga je dana Jahve sklopio savez s Abramom rekavši:</p><p class="stih2">»Potomstvu tvojemu dajem zemlju ovu</p><p class="stih2">od Rijeke u Egiptu do Velike rijeke, rijeke Eufrata:</p><p class="stih1"> <span class="brojRetka" id="19">19</span>Kenijce, Kenižane, Kadmonce, <span class="brojRetka" id="20">20</span>Hetite,</p><p class="stih2">Perižane, Refaimce,  <span class="brojRetka" id="21">21</span>Amorejce,</p><p class="stih2">Kanaance, Girgašane, Jebusejce.«</p>