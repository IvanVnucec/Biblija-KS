<h4>Grob patrijarhâ</h4><p class="pocetakParagrafa"> <span class="brojRetka" id="1">1</span>Duljina Sarina života bila je stotinu dvadeset i sedam godina.  <span class="brojRetka" id="2">2</span>Sara umrije u Kirjat Arbi, to jest u Hebronu, u zemlji kanaanskoj; i Abraham uđe u žalost za Sarom i naricaše za njom.</p><p class="pocetakParagrafa"> <span class="brojRetka" id="3">3</span>Potom se Abraham digne ispred svoje pokojnice te prozbori sinovima Hetovim:  <span class="brojRetka" id="4">4</span>»Premda sam ja među vama doseljeni stranac, prodajte mi zemljište za grob među vama, tako da mogu iznijeti svoju pokojnicu i sahraniti je.«  <span class="brojRetka" id="5">5</span>A sinovi Hetovi odgovore Abrahamu:  <span class="brojRetka" id="6">6</span>»Gospodine, saslušaj nas! Ti si izabranik Božji u našoj sredini. Pokopaj svoju pokojnicu u našem najbiranijem grobu. Nitko ti od nas neće odbiti svoga groba da mogneš sahraniti svoju pokojnicu.«  <span class="brojRetka" id="7">7</span>Nato se Abraham diže pa se mještanima, sinovima Hetovim, duboko pokloni  <span class="brojRetka" id="8">8</span>te im reče: »Ako se slažete da svoju pokojnicu uklonim i sahranim, čujte me: zauzmite se za me kod Efrona, sina Soharova,  <span class="brojRetka" id="9">9</span>da mi proda špilju Makpelu što njemu pripada a nalazi se na kraju njegova posjeda; neka mi je za punu cijenu, u vašoj nazočnosti, proda u vlasništvo za sahranjivanje.«</p><p class="pocetakParagrafa"> <span class="brojRetka" id="10">10</span>A Efron je sjedio sa sinovima Hetovim. Potom Efron, Hetit, odgovori Abrahamu da ga čuju sinovi Hetovi svojim ušima – svi koji su sjedili u vijeću onoga grada:  <span class="brojRetka" id="11">11</span>»Ne, moj gospodine! Saslušaj mene! Ja tebi dajem poljanu i špilju što je na njoj; darujem ti to pred sinovima svoga naroda. Sahrani svoju pokojnicu.«  <span class="brojRetka" id="12">12</span>Abraham se duboko nakloni mještanima,  <span class="brojRetka" id="13">13</span>a onda progovori Efronu da mještani čuju na svoje uši: »Ded me samo poslušaj! Dajem ti cijenu za poljanu; primi je od mene da ondje mogu sahraniti svoju pokojnicu!«  <span class="brojRetka" id="14">14</span>Efron odgovori Abrahamu:  <span class="brojRetka" id="15">15</span>»Čuj me, moj gospodine: zemljište u vrijednosti od četiri stotine srebrnika, što je to tebi i meni! Sahrani, dakle, svoju pokojnicu!«  <span class="brojRetka" id="16">16</span>Abraham se složi s Efronom; isplati Abraham Efronu novac što ga je spomenuo tako da su na svoje uši čuli sinovi Hetovi – četiri stotine srebrnika trgovačke mjere.</p><p class="pocetakParagrafa"> <span class="brojRetka" id="17">17</span>I tako Efronova poljana u Makpeli nasuprot Mamri – poljana, špilja i sva stabla što su bila na poljani –  <span class="brojRetka" id="18">18</span>prijeđe u vlasništvo Abrahamovo u nazočnosti sinova Hetovih, sviju koji su sjedili u vijeću svoga grada.  <span class="brojRetka" id="19">19</span>A onda Abraham sahrani svoju ženu Saru u spilji na poljani Makpeli nasuprot Mamri – danas Hebronu – u zemlji kanaanskoj.  <span class="brojRetka" id="20">20</span>Tako je poljana i špilja na njoj prešla od sinova Hetovih u vlasništvo Abrahamovo za sahranjivanje.</p>