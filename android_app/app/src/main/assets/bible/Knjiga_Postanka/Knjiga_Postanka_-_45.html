<h4>Josip se očituje braći</h4><p class="pocetakParagrafa"> <span class="brojRetka" id="1">1</span>Josip se više nije mogao svladavati pred onima koji su ga okruživali pa povika: »Neka svi odstupe!« Tako nitko nije ostao s Josipom kad se očitovao svojoj braći.  <span class="brojRetka" id="2">2</span>Briznuo je u glasan plač, da su ga i Egipćani mogli čuti. Doznalo se za to i na faraonovu dvoru.</p><p class="pocetakParagrafa"> <span class="brojRetka" id="3">3</span>»Ja sam Josip«, reče Josip svojoj braći. »Otac mi je, dakle, još na životu!« Ali mu braća nisu mogla odgovoriti, toliko se zapanjiše pred njim.  <span class="brojRetka" id="4">4</span>Onda će opet Josip svojoj braći: »Primaknite se k meni!« Kad su se primakli, nastavi: »Ja sam Josip, vaš brat; onaj koga ste prodali u Egipat.  <span class="brojRetka" id="5">5</span>Ali se nemojte uznemirivati i prekoravati što ste me ovamo prodali; jer Bog je onaj koji me pred vama poslao da vas održi u životu.  <span class="brojRetka" id="6">6</span>Dvije su već godine što je glad došla na zemlju, a još pet godina neće biti ni oranja ni žetve u zemlji.  <span class="brojRetka" id="7">7</span>Zato me Bog poslao pred vama da vam se sačuva ostatak na zemlji te da vam život spasi velikim izbavljenjem.  <span class="brojRetka" id="8">8</span>Tako niste vi mene poslali ovamo, nego Bog; on me postavio faraonu za oca, gospodara nad svim njegovim domom i vladaocem nad svom zemljom egipatskom.</p><p class="pocetakParagrafa"> <span class="brojRetka" id="9">9</span>Žurite se k mome ocu te mu recite: ‘Ovo ti poručuje tvoj sin Josip: Bog me postavio gospodarem nad svim Egiptom; siđi k meni bez oklijevanja.  <span class="brojRetka" id="10">10</span>Nastanit ćeš se u kraju Gošenu. Tako ćeš biti blizu mene: ti, tvoja djeca, tvoja unučad, tvoje ovce i goveda i sve što je tvoje.  <span class="brojRetka" id="11">11</span>Ondje ću se za te brinuti, jer će glad potrajati još pet godina. Tako nećeš oskudijevati ni ti, ni tvoja obitelj, niti itko tvoj.’  <span class="brojRetka" id="12">12</span>Ta svojim očima možete vidjeti, kao što vidi i moj brat Benjamin, da vam to moja usta govore.  <span class="brojRetka" id="13">13</span>Pripovjedite ocu o mome visokom položaju u Egiptu i sve što ste vidjeli; i brzo mi ovamo oca dovedite!«</p><p class="pocetakParagrafa"> <span class="brojRetka" id="14">14</span>Potom zagrli brata Benjamina te zaplaka; a plakao je i Benjamin obisnuvši mu se oko vrata.  <span class="brojRetka" id="15">15</span>Izljubi zatim svu svoju braću, u naručju im se rasplaka. Poslije toga njegova braća zađu s njim u razgovor.</p><p class="noviRedak"> <h4>Faraon doziva Izraela u Egipat</h4><p class="pocetakParagrafa"> <span class="brojRetka" id="16">16</span>Glas se pročuje u faraonovu dvoru: »Stigla Josipova braća!« Bilo je to drago faraonu i njegovim dvoranima.  <span class="brojRetka" id="17">17</span>Onda faraon reče Josipu: »Kaži svojoj braći neka učine ovo: ‘Natovarite svoje živine i odmah se uputite u zemlju kanaansku.  <span class="brojRetka" id="18">18</span>Uzmite svoga oca i svoje obitelji i k meni dođite! Ja ću vam dati najbolju zemlju u Egiptu te ćete uživati od obilja ove zemlje.’  <span class="brojRetka" id="19">19</span>A naredi i ovo: ‘Ovako učinite: Iz zemlje egipatske potjerajte kola za svoju djecu i svoje žene, uzmite oca i dođite.  <span class="brojRetka" id="20">20</span>Neka vam se oči ne rastužuju za vašim stvarima, jer sve što je u Egiptu najbolje bit će vaše.’«</p><p class="pocetakParagrafa"> <span class="brojRetka" id="21">21</span>Sinovi Izraelovi tako učine. Po faraonovoj zapovijedi Josip im dade kola i popudbinu.  <span class="brojRetka" id="22">22</span>Svakom od njih dade nove haljine, a Benjaminu dade tri stotine srebrnika i petore haljine.  <span class="brojRetka" id="23">23</span>Isto tako pošalje svome ocu: deset magaraca natovarenih najboljim plodovima egipatskim i deset magarica natovarenih žitom, kruhom i namirnicama ocu za put.  <span class="brojRetka" id="24">24</span>Isprativši svoju braću na put, reče im: »Nemojte se putem svađati!«</p><p class="pocetakParagrafa"> <span class="brojRetka" id="25">25</span>I tako oni odoše iz Egipta i stigoše u zemlju kanaansku, k svome ocu Jakovu.  <span class="brojRetka" id="26">26</span>Kad mu rekoše: »Josip je živ i čak vlada nad svom zemljom egipatskom!«, njegovo se srce skameni jer im nije mogao vjerovati.  <span class="brojRetka" id="27">27</span>Ali kad mu ispripovjediše sve što im je Josip rekao i kad vidje kola što ih je Josip poslao da ga prevezu, duh njihova oca Jakova oživje.  <span class="brojRetka" id="28">28</span>»Dosta«, reče Izrael. »Sin moj Josip još je živ! Moram poći i vidjeti ga prije nego umrem.«</p></p>