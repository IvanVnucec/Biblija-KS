<h4>Jakovljeve žene</h4><p class="pocetakParagrafa"> <span class="brojRetka" id="1">1</span>Vidjevši Rahela da Jakovu ne rađa djece, postade zavidna svojoj sestri pa reče Jakovu: »Daj mi djecu! Inače ću svisnuti!«  <span class="brojRetka" id="2">2</span>Jakov se razljuti na Rahelu te reče: »Zar sam ja namjesto Boga koji ti je uskratio plod utrobe?«  <span class="brojRetka" id="3">3</span>A ona odgovori: »Evo moje sluškinje Bilhe: uđi k njoj, pa neka rodi na mojim koljenima, da tako i ja steknem djecu po njoj.«  <span class="brojRetka" id="4">4</span>Dade mu dakle svoju sluškinju Bilhu za ženu, i Jakov priđe k njoj.  <span class="brojRetka" id="5">5</span>Bilha zače te Jakovu rodi sina.  <span class="brojRetka" id="6">6</span>Tada Rahela reče: »Jahve mi je dosudio pravo. Uslišao je moj glas i dao mi sina.« Stoga mu nadjenu ime Dan.  <span class="brojRetka" id="7">7</span>Rahelina sluškinja Bilha opet zače i rodi Jakovu drugoga sina.  <span class="brojRetka" id="8">8</span>Tada Rahela reče: »Žestoko sam se borila sa sestrom, ali sam pobijedila.« Tako mu nadjenu ime Naftali.</p><p class="pocetakParagrafa"> <span class="brojRetka" id="9">9</span>A vidjevši Lea da je prestala rađati, uzme svoju sluškinju Zilpu pa je dade Jakovu za ženu.  <span class="brojRetka" id="10">10</span>I kad je Leina sluškinja Zilpa rodila Jakovu sina,  <span class="brojRetka" id="11">11</span>Lea uskliknu: »Koje sreće!« Tako mu nadjenu ime Gad.  <span class="brojRetka" id="12">12</span>Leina sluškinja Zilpa rodi Jakovu i drugog sina,  <span class="brojRetka" id="13">13</span>i Lea opet uskliknu: »Blago meni! Žene će me zvati blaženom!« Tako mu nadjenu ime Ašer.</p><p class="pocetakParagrafa"> <span class="brojRetka" id="14">14</span>Jednoga dana, u vrijeme pšenične žetve, namjeri se Ruben u polju na ljubavčice te ih donese svojoj majci Lei. I Rahela reče Lei: »Daj mi od ljubavčica svoga sina!«  <span class="brojRetka" id="15">15</span>A Lea odgovori: »Zar ti nije dosta što si mi oduzela muža pa još hoćeš da od mene uzmeš i ljubavčice moga sina?« Rahela odgovori: »Pa dobro, neka s tobom noćas leži u zamjenu za ljubavčice tvog sina.«  <span class="brojRetka" id="16">16</span>Kad je Jakov navečer stigao iz polja, Lea mu iziđe ususret pa reče: »Treba da dođeš k meni, jer sam te unajmila za ljubavčice moga sina.« One je noći on s njom ležao.  <span class="brojRetka" id="17">17</span>Bog usliša Leu; ona zače te Jakovu rodi petog sina.  <span class="brojRetka" id="18">18</span>Onda Lea reče: »Bog mi je uzvratio nagradom što sam ustupila svoju sluškinju svome mužu.« Stoga sinu nadjenu ime Jisakar.  <span class="brojRetka" id="19">19</span>Lea opet zače i rodi Jakovu šestoga sina.  <span class="brojRetka" id="20">20</span>Onda Lea reče: »Bog me obdari dragocjenim darom; sada će mi moj muž dati darove: ta rodila sam mu šest sinova.« Tako mu nadjenu ime Zebulun.  <span class="brojRetka" id="21">21</span>Zatim rodi kćer te joj nadjenu ime Dina.</p><p class="pocetakParagrafa"> <span class="brojRetka" id="22">22</span>Uto se Bog sjeti Rahele: Bog je usliša i otvori njezinu utrobu.  <span class="brojRetka" id="23">23</span>Ona zače i rodi sina te reče: »Ukloni Bog moju sramotu!«  <span class="brojRetka" id="24">24</span>Nadjene mu ime Josip, rekavši: »Neka mi Jahve pridoda drugog sina!«</p><p class="noviRedak"> <h4>Jakovljevo bogatstvo</h4><p class="pocetakParagrafa"> <span class="brojRetka" id="25">25</span>Pošto je Rahela rodila Josipa, Jakov reče Labanu: »Pusti me da idem u svoj zavičaj!  <span class="brojRetka" id="26">26</span>Daj mi moje žene za koje sam te služio i moju djecu da mogu otići: ta dobro znaš kako sam te služio.«  <span class="brojRetka" id="27">27</span>A Laban mu odgovori: »Ne idi, ako si mi prijatelj. Znam da me Jahve blagoslivljao zbog tebe.«  <span class="brojRetka" id="28">28</span>I nadoda: »Odredi plaću koju želiš od mene, i dat ću ti.«  <span class="brojRetka" id="29">29</span>On mu odgovori: »Ti dobro znaš što je moja služba značila za te i kako je tvome blagu bilo sa mnom.  <span class="brojRetka" id="30">30</span>Malenkost što si je imao prije nego sam ja došao povećala se vrlo mnogo, jer kuda god sam prolazio Jahve te blagoslivljao na mojim koracima. A sad je vrijeme da poradim i za svoj dom.«  <span class="brojRetka" id="31">31</span>On upita: »Koliko da ti platim?« Jakov odgovori: »Nemoj mi platiti ništa! Ako mi učiniš ovo, opet ću na pašu goniti i čuvati tvoje stado.  <span class="brojRetka" id="32">32</span>Daj da prođem danas kroz tvoje stado i od njega izlučim svaku garavu ovcu i svaku šarenu ili napruganu kozu! Neka to bude moja plaća!  <span class="brojRetka" id="33">33</span>A ubuduće kad budeš svojim očima provjeravao moju naplatu, moje će poštenje biti svjedok za mene: nađe li se među mojim kozama ijedna koja ne bude šarena ili naprugana, ili među ovcama koja ne bi bila garava, neka se smatra ukradenom!«</p><p class="pocetakParagrafa"> <span class="brojRetka" id="34">34</span>Laban reče: »Dobro, neka bude kako si kazao.«</p><p class="pocetakParagrafa"> <span class="brojRetka" id="35">35</span>Ali toga dana Laban izluči naprugane i šarene jarce i sve riđaste i šarene koze – svaku koja je na sebi imala bijelo – i sve garave ovce pa ih preda svojim sinovima.  <span class="brojRetka" id="36">36</span>I odande gdje je Jakov pasao ostatak Labanova stada udalji se za koja tri dana hoda.</p><p class="pocetakParagrafa"> <span class="brojRetka" id="37">37</span>A Jakov uzme zelenih mladica od topola, badema i platana; na njima izreza bijele pruge, otkrivši bjeliku na mladicama.  <span class="brojRetka" id="38">38</span>Pruće tako isprugano postavi u korita, u pojila iz kojih se stoka napajala. A kako se stoka parila kad je na vodu dolazila,  <span class="brojRetka" id="39">39</span>to su se jarci parili uz pruće, pa su koze kozile prugaste, riđaste i šarene kozliće.  <span class="brojRetka" id="40">40</span>Tako je i ovce Jakov bio izlučio i glave im okrenuo prema prugastima ili posve garavima što su bile u Labanovu stadu. Tako je za se namicao posebna stada koja nije miješao s Labanovim stadima.  <span class="brojRetka" id="41">41</span>Osim toga, kad bi se god dobro uzrasla stoka parila, Jakov bi stavio pruće u korita, baš pred oči živine, tako da se pari pred prućem.  <span class="brojRetka" id="42">42</span>Ali ga pred kržljavu marvu nije stavljao. Tako je kržljava zapadala Labana, a dobro razvijena Jakova.  <span class="brojRetka" id="43">43</span>Čovjek se tako silno obogatio, stekao mnogu stoku, sluge i sluškinje, deve i magarad.</p></p>