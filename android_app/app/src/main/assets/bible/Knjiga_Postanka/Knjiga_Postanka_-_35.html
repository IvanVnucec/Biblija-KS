<h4>Jakov u Betelu</h4><p class="pocetakParagrafa"> <span class="brojRetka" id="1">1</span>Bog reče Jakovu: »Ustani, idi gore u Betel te ondje ostani! Načini ondje žrtvenik Bogu koji ti se objavio kad si bježao od svoga brata Ezava!«</p><p class="pocetakParagrafa"> <span class="brojRetka" id="2">2</span>I Jakov reče svojoj obitelji i svima koji bijahu s njime: »Odbacite tuđe kumire koji se nalaze u vašoj sredini; očistite se i preobucite.  <span class="brojRetka" id="3">3</span>Idemo gore u Betel; ondje ću načiniti žrtvenik Bogu, koji me uslišao kad sam bio u nevolji i sa mnom bio na putu kojim sam hodio.«  <span class="brojRetka" id="4">4</span>Oni predaju Jakovu sve tuđe kumire što su ih imali i naušnice što su bile o njihovim ušima, pa ih Jakov zakopa pod hrast kod Šekema.  <span class="brojRetka" id="5">5</span>Kad su se zaputili, strah od Boga spopadne okolišna mjesta, tako da nisu išli u potjeru za Jakovljevim sinovima.</p><p class="pocetakParagrafa"> <span class="brojRetka" id="6">6</span>Jakov stigne u Luz, to jest Betel, u zemlji kanaanskoj, i sav puk što je bio s njim.  <span class="brojRetka" id="7">7</span>Ondje sagradi žrtvenik i mjesto nazva El Betel, jer mu se ondje Bog objavio kad on bježaše pred svojim bratom Ezavom.  <span class="brojRetka" id="8">8</span>Tada umre Rebekina dojilja Debora te je sahraniše pod Betelom, pod hrastom, koji se otad zove »Tužni hrast«.</p><p class="pocetakParagrafa"> <span class="brojRetka" id="9">9</span>Bog se opet objavi Jakovu kad je stigao iz Padan Arama, te ga blagoslovi.  <span class="brojRetka" id="10">10</span>Bog mu reče: »Ime ti je Jakov, ali se odsad nećeš zvati Jakov, nego će Izrael biti tvoje ime.« Tako ga prozva Izraelom.</p><p class="pocetakParagrafa"> <span class="brojRetka" id="11">11</span>Onda mu Bog reče: »Ja sam El Šadaj – Bog svesilni! Budi rodan i množi se! Od tebe poteći će narod, mnoštvo narodâ, i kraljevi iz tvog će izaći krila.  <span class="brojRetka" id="12">12</span>Zemlju što je dadoh Abrahamu i Izaku tebi predajem; i potomstvu tvojem poslije tebe zemlju ću ovu dati.«</p><p class="pocetakParagrafa"> <span class="brojRetka" id="13">13</span>A onda Bog ode od njega gore.</p><p class="pocetakParagrafa"> <span class="brojRetka" id="14">14</span>Na mjestu gdje je Bog s njim govorio Jakov uspravi stup, stup od kamena; na njemu prinese žrtvu i izli ulja.  <span class="brojRetka" id="15">15</span>A mjesto gdje mu je Bog govorio Jakov nazva Betel.</p><p class="noviRedak"> <h4>Benjaminovo rođenje i smrt Rahelina</h4><p class="pocetakParagrafa"> <span class="brojRetka" id="16">16</span>Potom odu iz Betela. Još bijaše malo puta do Efrate, a Rahela se nađe pri porođaju. Napali je teški trudovi.  <span class="brojRetka" id="17">17</span>Kad su joj porođajni bolovi bili najteži, reče joj babica: »Ne boj se jer ti je i ovo sin!«  <span class="brojRetka" id="18">18</span>Kad se rastavljala s dušom – jer umiraše Rahela – nadjenu sinu ime Ben Oni; ali ga otac prozva Benjamin.  <span class="brojRetka" id="19">19</span>Tako umrije Rahela. Sahrane je na putu u Efratu, to jest Betlehem.  <span class="brojRetka" id="20">20</span>A na njezinu grobu Jakov podigne spomenik – onaj što je na Rahelinu grobu do danas.</p><p class="noviRedak"> <h4>Kratke bilješke o Jakovljevoj obitelji</h4><p class="pocetakParagrafa"> <span class="brojRetka" id="21">21</span>Izrael krenu dalje te razape svoj šator s onu stranu Migdal-Edera.  <span class="brojRetka" id="22">22</span>Dok je Izrael boravio u onom kraju, ode Ruben i legne s Bilhom, priležnicom svoga oca. Sazna za to Izrael.</p><p class="pocetakParagrafa">Izrael je imao dvanaest sinova.  <span class="brojRetka" id="23">23</span>S Leom: Rubena, koji je Jakovljev prvorođenac, Šimuna, Levija, Judu, Jisakara i Zebuluna;  <span class="brojRetka" id="24">24</span>s Rahelom: Josipa i Benjamina;  <span class="brojRetka" id="25">25</span>s Bilhom, Rahelinom sluškinjom: Dana i Naftalija;  <span class="brojRetka" id="26">26</span>sa Zilpom, sluškinjom Leinom: Gada i Ašera. To su Jakovljevi sinovi što su mu se rodili u Padan Aramu.</p><p class="pocetakParagrafa"> <span class="brojRetka" id="27">27</span>Jakov dođe k svome ocu Izaku u Mamru u Kirjat Arbu, to je Hebron – gdje su boravili Abraham i Izak kao pridošlice.  <span class="brojRetka" id="28">28</span>Kad je Izaku bilo sto i osamdeset godina, umrije.  <span class="brojRetka" id="29">29</span>Izak izdahne i umre, starac i godinama zasićen, te bude pridružen svojim precima. Sahrane ga njegovi sinovi, Ezav i Jakov.</p></p></p>