<h4>Abraham i tajanstveni posjetitelji</h4><p class="pocetakParagrafa"> <span class="brojRetka" id="1">1</span>Jahve mu se ukaza kod hrasta Mamre dok je on sjedio na ulazu u šator za dnevne žege.  <span class="brojRetka" id="2">2</span>Podigavši oči, opazi tri čovjeka gdje stoje nedaleko od njega. Čim ih spazi, potrča s ulaza šatora njima ususret. Pade ničice na zemlju  <span class="brojRetka" id="3">3</span>pa reče: »Gospodine moj, ako sam stekao milost u tvojim očima, nemoj mimoići svoga sluge!  <span class="brojRetka" id="4">4</span>Nek’ se donese malo vode: operite noge i pod stablom otpočinite.  <span class="brojRetka" id="5">5</span>Donijet ću kruha da se okrijepite prije nego pođete dalje. Ta k svome ste sluzi navratili.« Oni odgovore: »Dobro, učini kako si rekao!«</p><p class="pocetakParagrafa"> <span class="brojRetka" id="6">6</span>Abraham se požuri u šator k Sari pa joj reče: »Brzo! Tri mjerice najboljeg brašna! Zamijesi i prevrtu ispeci!«  <span class="brojRetka" id="7">7</span>Zatim Abraham otrča govedima, uhvati tele, mlado i debelo, i dade ga momku da ga brže zgotovi.  <span class="brojRetka" id="8">8</span>Poslije uzme masla, mlijeka i zgotovljeno tele pa stavi pred njih, a sam stajaše pred njima, pod stablom, dok su blagovali.</p><p class="pocetakParagrafa"> <span class="brojRetka" id="9">9</span>»Gdje ti je žena Sara?« – zapitaju ga. »Eno je pod šatorom«, odgovori.  <span class="brojRetka" id="10">10</span>Onda on reče: »Vratit ću se k tebi kad isteče vrijeme trudnoće; a tvoja žena Sara imat će sina.« Iza njega, na ulazu u šator, Sara je prisluškivala.  <span class="brojRetka" id="11">11</span>Abraham i Sara bijahu u odmakloj dobi, ostarjeli. U Sare bijaše prestalo što biva u žena.  <span class="brojRetka" id="12">12</span>Zato se u sebi Sara smijala i govorila: »Pošto sam uvenula, sad da spoznam nasladu? A još mi je i gospodar star!«  <span class="brojRetka" id="13">13</span>Onda Jahve upita Abrahama: »A zašto se Sara smijala i govorila: ‘Kako ću rod roditi ja starica?’  <span class="brojRetka" id="14">14</span>Zar je Jahvi išta nemoguće? Navratit ću se k tebi kad isteče vrijeme trudnoće: Sara će imati sina.«  <span class="brojRetka" id="15">15</span>Sara se napravi nevještom govoreći: »Nisam se smijala.« Jer se prestrašila. Ali on reče: »Jesi, smijala si se!«</p><p class="noviRedak"> <h4>Abraham posreduje za Sodomu</h4><p class="pocetakParagrafa"> <span class="brojRetka" id="16">16</span>Ljudi ustanu i krenu put Sodome. Abraham pođe s njima da ih isprati.  <span class="brojRetka" id="17">17</span>Jahve pomisli: »Zar da sakrivam od Abrahama što ću učiniti  <span class="brojRetka" id="18">18</span>kad će od Abrahama nastati velik i brojan narod te će se svi narodi zemlje njim blagoslivljati?  <span class="brojRetka" id="19">19</span>Njega sam izlučio zato da pouči svoju djecu i svoju buduću obitelj kako će hoditi putem Jahvinim, radeći što je dobro i pravedno, tako da Jahve mogne ostvariti što je Abrahamu obećao.«  <span class="brojRetka" id="20">20</span>Onda Jahve nastavi: »Velika je vika na Sodomu i Gomoru da je njihov grijeh pretežak.  <span class="brojRetka" id="21">21</span>Idem dolje da vidim rade li zaista kako veli tužba što je do mene stigla. Želim razvidjeti.«</p><p class="pocetakParagrafa"> <span class="brojRetka" id="22">22</span>Odande ljudi krenu prema Sodomi, dok je Abraham još stajao pred Jahvom.  <span class="brojRetka" id="23">23</span>Nato se Abraham primače bliže i reče: »Hoćeš li iskorijeniti i nevinoga s krivim?  <span class="brojRetka" id="24">24</span>Možda ima pedeset nevinih u gradu. Zar ćeš uništiti mjesto radije nego ga poštedjeti zbog pedeset nevinih koji budu ondje?  <span class="brojRetka" id="25">25</span>Daleko to bilo od tebe da ubijaš nevinoga kao i krivoga, tako da i nevini i krivi prođu jednako! Daleko bilo od tebe! Zar da ni Sudac svega svijeta ne radi pravo?«  <span class="brojRetka" id="26">26</span>»Ako nađem u gradu Sodomi pedeset nevinih«, odvrati Jahve, »zbog njih ću poštedjeti cijelo mjesto.«</p><p class="pocetakParagrafa"> <span class="brojRetka" id="27">27</span>»Ja se, evo, usuđujem govoriti Gospodinu«, opet progovori Abraham. – »Ja, prah i pepeo!  <span class="brojRetka" id="28">28</span>Da slučajno bude nevinih pet manje od pedeset, bi li uništio sav grad zbog tih pet?« »Neću ga uništiti ako ih ondje nađem četrdeset i pet«, odgovori.  <span class="brojRetka" id="29">29</span>»Ako ih se ondje možda nađe samo četrdeset?« – opet će Abraham. »Neću to učiniti zbog četrdesetorice«, odgovori.</p><p class="pocetakParagrafa"> <span class="brojRetka" id="30">30</span>»Neka se Gospodin ne ljuti ako nastavim. Ako ih se ondje nađe možda samo trideset?« – opet će on. »Neću to učiniti«, odgovori, »ako ih ondje nađem samo trideset.«  <span class="brojRetka" id="31">31</span>»Evo se opet usuđujem govoriti Gospodinu«, nastavi dalje. »Ako ih se slučajno ondje nađe samo dvadeset?« »Neću ga uništiti«, odgovori, »zbog dvadesetorice.«  <span class="brojRetka" id="32">32</span>»Neka se Gospodin ne ljuti«, on će opet, »ako rečem još samo jednom: Ako ih je slučajno ondje samo deset?« »Neću ga uništiti zbog njih deset«, odgovori.</p><p class="pocetakParagrafa"> <span class="brojRetka" id="33">33</span>Kad je Jahve završio razgovor s Abrahamom, ode, a Abraham se vrati u svoje mjesto.</p></p>