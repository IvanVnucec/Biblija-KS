<h4>Jakov pred faraonom</h4><p class="pocetakParagrafa"> <span class="brojRetka" id="1">1</span>Ode, dakle, Josip te obavijesti faraona: »Moj otac i moja braća stigoše sa svojim ovcama i govedima i sa svime što imaju iz zemlje kanaanske, i eno ih u gošenskom kraju.«  <span class="brojRetka" id="2">2</span>I uzevši petoricu između svoje braće, uvede ih faraonu.  <span class="brojRetka" id="3">3</span>Onda faraon zapita njegovu braću: »Čime se bavite?« Odgovore faraonu: »Tvoje su sluge stočari, baš kao što su bili naši preci.  <span class="brojRetka" id="4">4</span>Došli smo da potražimo kratak boravak u ovoj zemlji«, rekoše faraonu, »jer je nestalo paše za stada tvojih slugu, strašna glad pritište kanaansku zemlju. Dopusti da se tvoje sluge nastane u gošenskom kraju.«  <span class="brojRetka" id="5a">5a</span>Faraon reče Josipu:  <span class="brojRetka" id="6b">6b</span>»Neka se, dakle, nastane u gošenskom kraju. A ako znaš da među njima ima prikladnih, postavi ih za nadglednike moga osobnog blaga.«</p><p class="pocetakParagrafa"> <span class="brojRetka" id="5b">5b</span>Tako, kad Jakov i njegovi sinovi stigoše u Egipat i kad faraon, kralj egipatski, to ču, reče Josipu: »Budući da su tvoj otac i tvoja braća došli k tebi,  <span class="brojRetka" id="6a">6a</span>egipatska ti je zemlja na raspolaganju: smjesti svoga oca i svoju braću u najboljem kraju.«</p><p class="pocetakParagrafa"> <span class="brojRetka" id="7">7</span>Josip onda dovede svoga oca Jakova faraonu. Jakov blagoslovi faraona.  <span class="brojRetka" id="8">8</span>A faraon upita Jakova: »Koliko ti je godina?«  <span class="brojRetka" id="9">9</span>Jakov odgovori faraonu: »Godina moga lutalačkog življenja ima stotina i trideset. Malo ih je i nesretne su bile godine moga života; ne dostižu brojem godine življenja na zemlji mojih otaca.«  <span class="brojRetka" id="10">10</span>Poslije toga Jakov se oprosti s faraonom i ode od njega.</p><p class="pocetakParagrafa"> <span class="brojRetka" id="11">11</span>Tako Josip nastani svoga oca i svoju braću davši im u vlasništvo najljepši kraj egipatske zemlje, u kraju Ramsesovu, kako je faraon naredio.</p><p class="pocetakParagrafa"> <span class="brojRetka" id="12">12</span>A Josip opskrbi hranom svoga oca, svoju braću i svu očevu obitelj sve do najmanjega.</p><p class="pocetakParagrafa"> <span class="brojRetka" id="13d">13d</span>Nigdje nije bilo hrane jer je pritisla strašna glad: izmuči ona i zemlju egipatsku i zemlju kanaansku.  <span class="brojRetka" id="14">14</span>Josip pobra sav novac što se nalazio u zemlji egipatskoj i zemlji kanaanskoj u zamjenu za žito koje se prodavalo i odnese novac u faraonov dvor.</p><p class="pocetakParagrafa"> <span class="brojRetka" id="15">15</span>Kad je nestalo novca u zemlji egipatskoj i zemlji kanaanskoj, svi Egipćani dođu k Josipu te mu reknu: »Daj nam kruha! Zašto da pomremo pred tvojim očima? Novca više nema.«  <span class="brojRetka" id="16">16</span>Josip odgovori: »Predajte svoju stoku pa ću vam dati žita u zamjenu za stoku kad je novca nestalo.«  <span class="brojRetka" id="17">17</span>Tako su oni dovodili svoju stoku Josipu, a Josip im davaše kruh u zamjenu za konje, za sitnu i krupnu stoku i za magarad. Tako ih je one godine opskrbljivao kruhom u zamjenu za sve njihovo blago.</p><p class="pocetakParagrafa"> <span class="brojRetka" id="18">18</span>Kad je ona godina prošla, dođu k njemu i druge godine te mu reknu: »Ne možemo sakriti od svoga gospodara: novca je nestalo, blaga su već ustupljena gospodaru; drugo ništa ne preostaje da gospodaru ustupimo nego sebe i svoje oranice.  <span class="brojRetka" id="19">19</span>Zašto da uništimo na tvoje oči i sebe i svoje zemlje? Uzmi i nas i naše zemlje u zakup za kruh, i tako ćemo zajedno sa svojom zemljom postati faraonovi kmetovi; daj sjemena da preživimo: da ne izginemo i da nam oranice ne postanu pustoš!«</p><p class="pocetakParagrafa"> <span class="brojRetka" id="20">20</span>Tako Josip steče faraonu u posjed sve egipatske oranice, jer je svaki Egipćanin, kako ih pritisnu glad, prodao svoje njive. Tako je zemlja postala faraonovo vlasništvo,  <span class="brojRetka" id="21">21</span>a narod od jednog kraja Egipta do drugoga njegovim robljem.  <span class="brojRetka" id="22">22</span>Jedino nije preuzeo svećeničkih imanja, jer je faraon davao svećenicima određeni dio, i tako su živjeli od prihoda što im ga je faraon davao. Stoga nisu prodali svojih imanja.</p><p class="pocetakParagrafa"> <span class="brojRetka" id="23">23</span>Onda Josip reče svijetu: »Budući da sam danas za faraona prekupio i vas i vašu zemlju, evo vam sjeme pa zasijte zemlju.  <span class="brojRetka" id="24">24</span>A kad bude pobiranje ljetine, faraonu ćete davati jednu petinu, dok će četiri petine ostajati vama: za zasijavanje polja, za hranu vama i onima koji su u vašim domovima i za hranu vašoj djeci.«  <span class="brojRetka" id="25">25</span>Oni odgovore: »Život si nam spasio! Mi smo zahvalni svome gospodaru što možemo biti faraonovi robovi.«  <span class="brojRetka" id="26">26</span>Tako Josip napravi za Egipat zemljišni zakon koji i danas vrijedi: petina pripada faraonu; jedino svećenička imanja nisu prešla faraonu.</p><p class="noviRedak"> <h4>Jakovljeva posljednja želja</h4><p class="pocetakParagrafa"> <span class="brojRetka" id="27">27</span>Izraelci se nastaniše u zemlji egipatskoj, u kraju gošenskom; u njem stekoše vlasništvo; bijahu rodni i broj im se veoma umnoži.  <span class="brojRetka" id="28">28</span>U zemlji egipatskoj poživje Jakov sedamnaest godina. Tako je duljina Jakovljeva života iznosila sto četrdeset i sedam godina.  <span class="brojRetka" id="29">29</span>A kad se približi vrijeme Izraelu da umre, pozva svoga sina Josipa te mu reče: »Ako mi želiš ugoditi, stavi svoju ruku pod moje stegno kao jamstvo svoje odanosti meni: nemoj me sahraniti u Egiptu!  <span class="brojRetka" id="30">30</span>Kad legnem dolje sa svojim ocima, prenesi me iz Egipta gore i sahrani me u njihovu grobnicu!« »Učinit ću kako si rekao«, odgovori.  <span class="brojRetka" id="31">31</span>»Zakuni mi se!« – reče. I on mu se zakle. Tada se Izrael duboko prignu na uzglavlju.</p></p>