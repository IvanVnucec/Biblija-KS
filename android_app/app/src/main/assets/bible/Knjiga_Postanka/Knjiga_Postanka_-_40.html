<h4>Josip tumači sne faraonovih slugu</h4><p class="pocetakParagrafa"> <span class="brojRetka" id="1">1</span>Poslije toga peharnik se i pekar egipatskog kralja ogriješe o svoga gospodara, kralja egipatskog.  <span class="brojRetka" id="2">2</span>Faraon se razljuti na svoja dva dvoranina, glavnog peharnika i glavnog pekara,  <span class="brojRetka" id="3">3</span>te ih stavi u zatvor, u zgradu zapovjednika tjelesne straže – u istu tamnicu gdje je i Josip bio zatvoren.  <span class="brojRetka" id="4">4</span>Zapovjednik tjelesne straže odredi Josipa da ih poslužuje.</p><p class="pocetakParagrafa">Pošto su proveli u zatvoru neko vrijeme,  <span class="brojRetka" id="5">5</span>obojica njih – peharnik i pekar egipatskog kralja, utamničenici – usnu san jedne te iste noći. Svaki je usnuo svoj san; i svaki je san imao svoje značenje.  <span class="brojRetka" id="6">6</span>Kad je Josip ujutro došao k njima, opazi da su neraspoloženi.  <span class="brojRetka" id="7">7</span>Upita faraonove dvorane koji su bili s njim u zatvoru u zgradi njegova gospodara: »Zašto ste danas tako potišteni?«  <span class="brojRetka" id="8">8</span>Odgovore mu: »Sne smo usnuli, ali nikog nema da nam ih protumači.« Josip im reče: »Zar tumačenje ne spada na Boga? Dajte, pričajte mi!«</p><p class="pocetakParagrafa"> <span class="brojRetka" id="9">9</span>Onda je glavni peharnik ispripovjedio Josipu svoj san: »Sanjao sam da je preda mnom lozov trs.  <span class="brojRetka" id="10">10</span>Na trsu bile tri mladice. I tek što je propupao, procvjeta i na njegovim grozdovima sazru bobe.  <span class="brojRetka" id="11">11</span>Kako sam u ruci držao faraonov pehar, uzmem grožđa, istiještim ga u faraonov pehar, a onda stavim pehar u faraonovu ruku.«  <span class="brojRetka" id="12">12</span>Josip mu reče: »Ovo ti je značenje: tri mladice tri su dana.  <span class="brojRetka" id="13">13</span>Poslije tri dana faraon će te pomilovati i vratiti na tvoje mjesto; opet ćeš stavljati pehar faraonu u ruku, kao i prije, dok si mu bio peharnik.  <span class="brojRetka" id="14">14</span>Kada ti bude opet dobro, sjeti se da sam i ja bio s tobom, pa mi učini ovu uslugu: spomeni me faraonu i pokušaj me izvesti iz ove kuće.  <span class="brojRetka" id="15">15</span>Jer, zbilja, bio sam silom odveden iz zemlje Hebreja; ni ovdje nisam ništa skrivio, a baciše me u tamnicu.«</p><p class="pocetakParagrafa"> <span class="brojRetka" id="16">16</span>Kad je glavni pekar vidio kako je Josip dao dobro tumačenje, reče mu: »Usnuh da su mi na glavi tri bijele košare.  <span class="brojRetka" id="17">17</span>U najgornjoj bilo svakovrsna peciva što ga pekar pripravlja faraonu, ali su ptice jele iz košare povrh moje glave.«  <span class="brojRetka" id="18">18</span>Josip odgovori: »Ovo je značenje: tri košare tri su dana.  <span class="brojRetka" id="19">19</span>Poslije tri dana faraon će uzdići tvoju glavu i o drvo te objesiti te će ptice jesti meso s tebe.«</p><p class="pocetakParagrafa"> <span class="brojRetka" id="20">20</span>I zaista, trećega dana, kad je faraon priredio gozbu za sve svoje službenike – bio mu je rođendan – iz sredine svojih službenika izluči glavnog peharnika i glavnog pekara.  <span class="brojRetka" id="21">21</span>Vrati glavnog peharnika u peharničku službu te je i dalje stavljao pehar u faraonovu ruku,  <span class="brojRetka" id="22">22</span>a glavnog pekara objesi, kako je Josip protumačio.  <span class="brojRetka" id="23">23</span>Ipak se glavni peharnik nije sjetio Josipa – zaboravio je na nj.</p>