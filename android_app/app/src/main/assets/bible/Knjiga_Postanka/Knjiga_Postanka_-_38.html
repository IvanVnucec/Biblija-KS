<h4>Juda i Tamara</h4><p class="pocetakParagrafa"> <span class="brojRetka" id="1">1</span>Otprilike u to vrijeme Juda ode od svoje braće te okrenu nekom Adulamcu komu ime bijaše Hira.  <span class="brojRetka" id="2">2</span>Tu Juda zapazi kćer jednog Kanaanca – zvao se Šua – i njome se oženi. Priđe njoj  <span class="brojRetka" id="3">3</span>te ona zače i rodi sina, komu dade ime Er.  <span class="brojRetka" id="4">4</span>Opet ona zače, rodi sina i dade mu ime Onan.  <span class="brojRetka" id="5">5</span>Još jednog sina rodi te mu nadjene ime Šela. Nalazila se u Kezibu kad je njega rodila.</p><p class="pocetakParagrafa"> <span class="brojRetka" id="6">6</span>Juda oženi svoga prvorođenca Era djevojkom kojoj bijaše ime Tamara.  <span class="brojRetka" id="7">7</span>Ali Judin prvorođenac Er uvrijedi Jahvu i Jahve ga pogubi.  <span class="brojRetka" id="8">8</span>Tada reče Juda Onanu: »Priđi k udovici svoga brata, izvrši prema njoj djeversku dužnost i tako očuvaj lozu svome bratu!«  <span class="brojRetka" id="9">9</span>Ali Onan, znajući da se sjeme neće računati kao njegovo, ispuštaše ga na zemlju kad god bi prišao bratovoj udovici, tako da ne dade potomstva svome bratu.  <span class="brojRetka" id="10">10</span>To što je činio uvrijedilo je Jahvu, pa i njega pogubi.  <span class="brojRetka" id="11">11</span>Onda Juda reče svojoj nevjesti Tamari: »Ostani kao udovica u domu svoga oca dok poodraste moj sin Šela.« Bojao se, naime, da bi i on mogao umrijeti kao i njegova braća. I tako Tamara ode da živi u očevu domu.</p><p class="pocetakParagrafa"> <span class="brojRetka" id="12">12</span>Dugo vremena poslije toga umre Šuina kći, Judina žena. Kad je prošlo vrijeme žalosti, Juda ode, zajedno sa svojim prijateljem Adulamcem Hirom, u Timnu da striže svoje ovce.  <span class="brojRetka" id="13">13</span>Obavijeste Tamaru: »Eno ti je svekar«, rekoše joj, »na putu u Timnu da striže ovce.«  <span class="brojRetka" id="14">14</span>Ona svuče udovičko ruho, navuče koprenu i zamota se pa sjede na ulazu u Enajim, što je na putu k Timni. Vidjela je, naime, da je Šela odrastao, ali nju još ne udaše za nj.</p><p class="pocetakParagrafa"> <span class="brojRetka" id="15">15</span>Kad je Juda opazi, pomisli da je bludnica, jer je bila pokrila lice.  <span class="brojRetka" id="16">16</span>Svrati se on k njoj i reče: »Daj da ti priđem!« Nije znao da mu je nevjesta. A ona odgovori: »Što ćeš mi dati da uđeš k meni?«  <span class="brojRetka" id="17">17</span>»Spremit ću ti jedno kozle od svoga stada«, odgovori. »Treba da ostaviš jamčevinu dok ga ne pošalješ.«  <span class="brojRetka" id="18">18</span>A on zapita: »Kakvu jamčevinu da ti ostavim?« Ona odgovori: »Svoj pečatnjak o vrpci i štap što ti je u ruci.« Dade joj jedno i drugo, a onda priđe k njoj i ona po njem zače.  <span class="brojRetka" id="19">19</span>Potom ona ustade i ode; skide sa sebe koprenu i opet se odjenu u svoje udovičko ruho.</p><p class="pocetakParagrafa"> <span class="brojRetka" id="20">20</span>Uto Juda pošalje kozle po svom prijatelju Adulamcu da iskupi jamčevinu iz ruku žene, ali je nije mogao naći.  <span class="brojRetka" id="21">21</span>Upita ljude u mjestu: »Gdje je bludnica što se nalazila uz put u Enajim?« Oni mu odgovore: »Ovdje nije nikad bilo bludnice.«  <span class="brojRetka" id="22">22</span>Tako se on vrati k Judi pa reče: »Nisam je mogao naći. Osim toga, ljudi mi u mjestu rekoše da ondje nije nikad bilo bludnice.«  <span class="brojRetka" id="23">23</span>Onda reče Juda: »Da ne ostanemo za ruglo, neka ih drži! Slao sam joj, eto, ovo kozle, ali je ti nisi našao.«</p><p class="pocetakParagrafa"> <span class="brojRetka" id="24">24</span>Otprilike poslije tri mjeseca donesoše vijest Judi: »Tvoja nevjesta Tamara odala se bludništvu; čak je u bludničenju i začela.« »Izvedite je«, naredi Juda, »pa neka se spali!«  <span class="brojRetka" id="25">25</span>Dok su je izvodili, ona poruči svekru: »Začela sam po čovjeku čije je ovo.« Još doda: »Vidi čiji je ovaj pečatnjak o vrpci i ovaj štap!«  <span class="brojRetka" id="26">26</span>Juda ih prepozna pa reče: »Ona je pravednija nego ja, koji joj nisam dao svoga sina Šelu.« Ali više s njom nije imao posla.</p><p class="pocetakParagrafa"> <span class="brojRetka" id="27">27</span>Kad joj je došlo vrijeme da rodi, pokaže se da nosi blizance.  <span class="brojRetka" id="28">28</span>Dok je rađala, jedan od njih pruži ruku van. Nato babica priveže za njegovu ruku crven konac govoreći: »Ovaj je izišao prvi.«  <span class="brojRetka" id="29">29</span>Ali baš tada on uvuče ruku te iziđe njegov brat. A ona reče: »Kakav li proder napravi!« Stoga mu nadjenu ime Peres.  <span class="brojRetka" id="30">30</span>Poslije iziđe njegov brat koji je oko ruke imao crveni konac. Njemu dadoše ime Zerah.</p>