<p class="pocetakParagrafa"> <span class="brojRetka" id="1">1</span>Stoga Izak pozove Jakova, blagoslovi ga te mu naloži: »Nemoj uzimati ženu od kanaanskih djevojaka.  <span class="brojRetka" id="2">2</span>Odmah se zaputi u Padan Aram, u dom Betuela, oca svoje majke, pa odande sebi uzmi ženu, od kćeri Labana, brata svoje majke.  <span class="brojRetka" id="3">3</span>A Bog svemožni, El-Šadaj, neka te blagoslovi i neka te učini rodnim i brojnim, tako da postaneš mnoštvo naroda.  <span class="brojRetka" id="4">4</span>Neka protegne na te blagoslov Abrahamov, na te i na tvoje potomstvo, tako da zaposjedneš zemlju u kojoj boraviš kao pridošlica, a koju je Bog predao Abrahamu!«  <span class="brojRetka" id="5">5</span>Tako Izak otpremi Jakova, i on ode u Padan Aram Labanu, sinu Aramejca Betuela, bratu Rebeke, majke Jakova i Ezava.</p><p class="pocetakParagrafa"> <span class="brojRetka" id="6">6</span>Kad je Ezav vidio kako je Izak blagoslovio Jakova kad ga je otpremao u Padan Aram da odande sebi uzme ženu, naređujući mu kad ga je blagoslivljao: »Ne smiješ uzeti ženu od kanaanskih djevojaka«,  <span class="brojRetka" id="7">7</span>i da je Jakov poslušao svoga oca i svoju majku te otišao u Padan Aram,  <span class="brojRetka" id="8">8</span>Ezav shvati koliko su djevojke kanaanske mrske njegovu ocu Izaku.  <span class="brojRetka" id="9">9</span>Stoga ode k Jišmaelu te se, uza žene koje već imaše, oženi Mahalatom, kćerju Jišmaela, sina Abrahamova, a sestrom Nebajotovom.</p><p class="noviRedak"> <h4>Jakovljev san u Betelu</h4><p class="pocetakParagrafa"> <span class="brojRetka" id="10">10</span>Jakov ostavi Beer Šebu i zaputi se u Haran.  <span class="brojRetka" id="11">11</span>Stigne u neko mjesto i tu prenoći, jer sunce bijaše već zašlo. Uzme jedan kamen s onog mjesta, stavi ga pod glavu i na tom mjestu legne.  <span class="brojRetka" id="12">12</span>I usne san: ljestve stoje na zemlji, a vrhom do neba dopiru, i anđeli Božji po njima se penju i silaze.  <span class="brojRetka" id="13">13</span>Uza nj je Jahve te mu govori: »Ja sam Jahve, Bog tvoga praoca Abrahama i Bog Izakov. Zemlju na kojoj ležiš dat ću tebi i tvome potomstvu.  <span class="brojRetka" id="14">14</span>Tvojih će potomaka biti kao i praha na zemlji; raširit ćete se na zapad, istok, sjever i jug; tobom će se i tvojim potomstvom blagoslivljati svi narodi zemlje.  <span class="brojRetka" id="15">15</span>Dobro znaj: ja sam s tobom; čuvat ću te kamo god pođeš te ću te dovesti natrag u ovu zemlju; i neću te ostaviti dok ne izvršim što sam ti obećao.«</p><p class="pocetakParagrafa"> <span class="brojRetka" id="16">16</span>Jakov se probudi od sna te reče: »Zaista se Jahve nalazi na ovome mjestu, ali ja nisam znao!«  <span class="brojRetka" id="17">17</span>Potresen, uzviknu: »Kako je strašno ovo mjesto! Zaista, ovo je kuća Božja, ovo su vrata nebeska!«  <span class="brojRetka" id="18">18</span>Rano ujutro Jakov uzme onaj kamen što ga bijaše stavio pod glavu, uspravi ga kao stup i po vrhu mu izlije ulja.  <span class="brojRetka" id="19">19</span>Ono mjesto on nazva Betel, dok je ime tome gradu prije bilo Luz.</p><p class="pocetakParagrafa"> <span class="brojRetka" id="20">20</span>Tada učini zavjet: »Ako Bog ostane sa mnom i uščuva me na ovom putu kojim idem, dade mi kruha da jedem i odijela da se oblačim,  <span class="brojRetka" id="21">21</span>te se zdravo vratim kući svoga oca, Jahve će biti moj Bog.  <span class="brojRetka" id="22">22</span>A ovaj kamen koji sam uspravio kao stup bit će kuća Božja. A od svega što mi budeš davao za te ću odlagati desetinu.«</p></p>