<h3>4. POVIJEST JOSIPA I NJEGOVE BRAĆE</h3><h4>Josip prodan u Egipat</h4><p class="pocetakParagrafa"> <span class="brojRetka" id="1">1</span>A Jakov se bijaše nastanio u zemlji gdje je njegov otac boravio kao pridošlica – u zemlji kanaanskoj.</p><p class="pocetakParagrafa"> <span class="brojRetka" id="2">2</span>Evo nasljedstva Jakovljeva.</p><p class="pocetakParagrafa">Kao mladić, u dobi od sedamnaest godina, Josip je čuvao stada sa svojom braćom, sinovima Bilhe i Zilpe, koje bijahu žene njegova oca. Josip je ocu svome donosio zle glasove o njima.</p><p class="pocetakParagrafa"> <span class="brojRetka" id="3">3</span>Izrael je volio Josipa više nego ijednog svoga sina jer je bio dijete njegove staračke dobi; i on mu napravi kićenu haljinu.  <span class="brojRetka" id="4">4</span>Kako njegova braća opaze da ga njihov otac voli više od svih drugih svojih sinova, zamrze ga toliko da mu nisu mogli ni prijaznu riječ progovoriti.</p><p class="pocetakParagrafa"> <span class="brojRetka" id="5">5</span>Jednom Josip usni san i kaza ga svojoj braći, a oni ga zbog toga još više zamrze.  <span class="brojRetka" id="6">6</span>»Poslušajte«, reče im, »san što sam ga usnio!  <span class="brojRetka" id="7">7</span>Pomislite! Vezali smo nasred polja snopove, kadli se najednom moj snop uspravi i stade uzgor. Uto se vaši snopovi okupe okolo i duboko se poklone mom snopu.«  <span class="brojRetka" id="8">8</span>Njegova ga braća upitaše: »Kaniš li nad nama zakraljevati? Hoćeš li nam biti gospodar?« I još ga više zamrze zbog njegova pričanja o snovima.  <span class="brojRetka" id="9">9</span>Usni on još jedan san te ga ispriča svojoj braći: »Još sam jedan san usnuo. Pazite! Sunce, mjesec i jedanaest zvijezda duboko mi se klanjahu!«  <span class="brojRetka" id="10">10</span>Kad je to ispričao svome ocu, ukori ga otac i reče mu: »Što znači taj san što si ga usnuo? Zar ćemo doći ja, tvoja majka i tvoja braća pa ti se do zemlje klanjati?«  <span class="brojRetka" id="11">11</span>I dok su braća od zavisti bila ljuta na nj, njegov je otac razmišljao o svemu.</p><p class="pocetakParagrafa"> <span class="brojRetka" id="12">12</span>Jednom njegova braća odu čuvati očeva stada blizu Šekema.  <span class="brojRetka" id="13">13</span>Izrael reče Josipu: »Tvoja braća čuvaju stada kod Šekema, pa hajde da te pošaljem k njima.« On mu odgovori: »Dobro, idem.«  <span class="brojRetka" id="14">14</span>Potom će mu otac: »Hajde i vidi kako su ti braća i stoka pa mi javi.« Tako ga otpremi iz doline Hebrona, i on stigne u Šekem.</p><p class="pocetakParagrafa"> <span class="brojRetka" id="15">15</span>Neki čovjek nađe ga gdje luta poljem pa ga upita: »Što tražiš?«  <span class="brojRetka" id="16">16</span>»Tražim braću«, odgovori. »Možeš li mi kazati gdje čuvaju stada?«  <span class="brojRetka" id="17">17</span>A čovjek reče: »Odavde su otišli. Čuo sam ih gdje govore: ‘Hajdemo u Dotan.’« Tako Josip ode za svojom braćom i nađe ih u Dotanu.</p><p class="pocetakParagrafa"> <span class="brojRetka" id="18">18</span>Oni ga opaze izdaleka; prije nego im se približio, počnu se dogovarati da ga ubiju.  <span class="brojRetka" id="19">19</span>I jedan drugom reče: »Eno stiže onaj sanjar!  <span class="brojRetka" id="20">20</span>Hajde da ga sad ubijemo i bacimo u kakvu čatrnju! Možemo kazati da ga je proždrla divlja zvijer. Vidjet ćemo što će biti od njegovih snova!«</p><p class="pocetakParagrafa"> <span class="brojRetka" id="21">21</span>Ali kad je to čuo Ruben, pokuša ga izbaviti iz njihovih šaka. I reče: »Nemojmo oduzimati njegova života!  <span class="brojRetka" id="22">22</span>Ne prolijevajte krvi« – dalje je govorio Ruben. »Bacite ga u čatrnju u pustari; ali ne dižite na nj ruke!« Htio ga je tako izbaviti iz njihovih šaka i odvesti ocu.  <span class="brojRetka" id="23">23</span>Ali kad je Josip stigao braći, oni s Josipa svuku njegovu haljinu, haljinu kićenu što je bila na njemu;  <span class="brojRetka" id="24">24</span>pograbe ga i bace u čatrnju. Čatrnja je bila prazna; nije bilo u njoj vode.  <span class="brojRetka" id="25">25</span>Potom sjednu da ručaju.</p><p class="pocetakParagrafa">Kako podignu svoje oči, opaze povorku Jišmaelaca gdje dolazi iz Gileada. Deve su im nosile mirodije, balzam i mirisavu smolu da ih preprodaju u Egipat.  <span class="brojRetka" id="26">26</span>Tada reče Juda svojoj braći: »Što ćemo postići ako ubijemo svog brata a krv njegovu sakrijemo?  <span class="brojRetka" id="27">27</span>Hajde da ga prodamo Jišmaelcima; ali ne dižimo na nj ruke. Ta on je naš brat, naše meso.« Braća ga poslušaju.</p><p class="pocetakParagrafa"> <span class="brojRetka" id="28">28</span>Uto naiđu ljudi, midjanski trgovci. Braća izvuku Josipa iz čatrnje i prodaju ga za dvadeset srebrnika Jišmaelcima, a oni Josipa dovedu u Egipat.</p><p class="pocetakParagrafa"> <span class="brojRetka" id="29">29</span>Kad se Ruben vratio k čatrnji i vidio da Josipa nema u čatrnji, razdere svoju odjeću.  <span class="brojRetka" id="30">30</span>A kad se vratio svojoj braći, povika: »Dječaka nema! Kamo ću ja sad?«</p><p class="pocetakParagrafa"> <span class="brojRetka" id="31">31</span>A oni uzmu Josipovu haljinu, zakolju jedno kozle i haljinu zamoče u krv.  <span class="brojRetka" id="32">32</span>Kićenu haljinu otpreme ocu i poruče: »Ovo smo našli; gledaj je li ovo haljina tvoga sina ili nije.«  <span class="brojRetka" id="33">33</span>Prepozna je on pa reče: »Haljina je moga sina! Divlja ga je zvijer rastrgla! Na komade je Josip rastrgan!«  <span class="brojRetka" id="34">34</span>I razdere Jakov svoje haljine, stavi pokorničku kostrijet oko bokova i dugo vremena oplakivaše svoga sina.  <span class="brojRetka" id="35">35</span>Svi su ga njegovi sinovi i sve njegove kćeri nastojali utješiti, ali se on ne mogaše utješiti. Govorio je: »Ne, sići ću k svome sinu u Šeol tugujući!« Tako ga je oplakivao njegov otac.</p><p class="pocetakParagrafa"> <span class="brojRetka" id="36">36</span>A Midjanci ga prodaju u Egipat Potifaru, dvoraninu faraonovu, zapovjedniku straže.</p>