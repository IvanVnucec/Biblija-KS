<h4>Prvi čovjekov grijeh</h4><p class="pocetakParagrafa"> <span class="brojRetka" id="1">1</span>Zmija bijaše lukavija od sve zvjeradi što je stvori Jahve, Bog. Ona reče ženi: »Zar vam je Bog rekao da ne smijete jesti ni s jednog drveta u vrtu?«  <span class="brojRetka" id="2">2</span>Žena odgovori zmiji: »Plodove sa stabala u vrtu smijemo jesti.  <span class="brojRetka" id="3">3</span>Samo za plod stabla što je nasred vrta rekao je Bog: ‘Da ga niste jeli! I ne dirajte u nj, da ne umrete!’«  <span class="brojRetka" id="4">4</span>Nato će zmija ženi: »Ne, nećete umrijeti!  <span class="brojRetka" id="5">5</span>Nego, zna Bog: onog dana kad budete s njega jeli, otvorit će vam se oči, i vi ćete biti kao bogovi koji razlučuju dobro i zlo.«  <span class="brojRetka" id="6">6</span>Vidje žena da je stablo dobro za jelo, za oči zamamljivo, a za mudrost poželjno: ubere ploda njegova i pojede. Dade i svom mužu, koji bijaše s njom, pa je i on jeo.  <span class="brojRetka" id="7">7</span>Tada se obadvoma otvore oči i upoznaju da su goli. Spletu smokova lišća i naprave sebi pregače.</p><p class="pocetakParagrafa"> <span class="brojRetka" id="8">8</span>Uto čuju korak Jahve, Boga, koji je šetao vrtom za dnevnog povjetarca. I sakriju se – čovjek i njegova žena – pred Jahvom, Bogom, među stabla u vrtu.  <span class="brojRetka" id="9">9</span>Jahve, Bog, zovne čovjeka: »Gdje si?« – reče mu.  <span class="brojRetka" id="10">10</span>On odgovori: »Čuo sam tvoj korak po vrtu; pobojah se jer sam gol, pa se sakrih.«  <span class="brojRetka" id="11">11</span>Nato mu reče: »Tko ti kaza da si gol? Ti si, dakle, jeo sa stabla s kojega sam ti zabranio jesti?«  <span class="brojRetka" id="12">12</span>Čovjek odgovori: »Žena koju si stavio uza me – ona mi je dala sa stabla pa sam jeo.«  <span class="brojRetka" id="13">13</span>Jahve, Bog, reče ženi: »Što si to učinila?« »Zmija me prevarila pa sam jela«, odgovori žena.</p><p class="stih2"> <span class="brojRetka" id="14">14</span>Nato Jahve, Bog, reče zmiji:</p><p class="stih2">»Kad si to učinila,</p><p class="stih2">prokleta bila među svim životinjama</p><p class="stih2">i svom zvjeradi divljom!</p><p class="stih2">Po trbuhu svome puzat ćeš</p><p class="stih2">i zemlju jesti sveg života svog!</p><p class="stih2"> <span class="brojRetka" id="15">15</span>Neprijateljstvo ja zamećem</p><p class="stih2">između tebe i žene,</p><p class="stih2">između roda tvojeg i roda njezina:</p><p class="stih2">on će ti glavu satirati,</p><p class="stih2">a ti ćeš mu vrebati petu.«</p><p class="stih2"> <span class="brojRetka" id="16">16</span>A ženi reče:</p><p class="stih2">»Trudnoći tvojoj muke ću umnožit’,</p><p class="stih2">u mukama djecu ćeš rađati.</p><p class="stih2">Žudnja će te mužu tjerati,</p><p class="stih2">a on će gospodariti nad tobom.«</p><p class="pocetakParagrafa"> <span class="brojRetka" id="17">17</span>A čovjeku reče: »Jer si poslušao glas svoje žene te jeo sa stabla s kojega sam ti zabranio jesti rekavši: S njega da nisi jeo! – evo:</p><p class="stih2">Zemlja neka je zbog tebe prokleta:</p><p class="stih2">s trudom ćeš se od nje hraniti svega vijeka svog!</p><p class="stih1"> <span class="brojRetka" id="18">18</span>Rađat će ti trnjem i korovom,</p><p class="stih2">a hranit ćeš se poljskim raslinjem.</p><p class="stih1"> <span class="brojRetka" id="19">19</span>U znoju lica svoga</p><p class="stih2">kruh svoj ćeš jesti </p><p class="stih2">dokle se u zemlju ne vratiš:</p><p class="stih2">ta iz zemlje uzet si bio –</p><p class="stih2">prah si, u prah ćeš se i vratiti.«</p><p class="pocetakParagrafa"> <span class="brojRetka" id="20">20</span>Svojoj ženi čovjek nadjene ime Eva, jer je majka svima živima.  <span class="brojRetka" id="21">21</span>I načini Jahve, Bog, čovjeku i njegovoj ženi odjeću od krzna pa ih odjenu.  <span class="brojRetka" id="22">22</span>Zatim reče Bog: »Evo, čovjek postade kao jedan od nas – znajući dobro i zlo! Da ne bi sada pružio ruku, ubrao sa stabla života pa pojeo i živio navijeke!«  <span class="brojRetka" id="23">23</span>Zato ga Jahve, Bog, istjera iz vrta edenskoga da obrađuje zemlju iz koje je i uzet.  <span class="brojRetka" id="24">24</span>Istjera, dakle, čovjeka i nastani ga istočno od vrta edenskog, pa postavi kerubine i plameni mač koji se svjetlucao – da straže nad stazom koja vodi k stablu života.</p>