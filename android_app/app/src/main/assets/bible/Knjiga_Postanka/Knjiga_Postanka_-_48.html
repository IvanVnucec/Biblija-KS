<h4>Jakov blagoslivlja Josipove sinove Efrajima i Manašea</h4><p class="pocetakParagrafa"> <span class="brojRetka" id="1">1</span>Poslije nekog vremena jave Josipu: »Eno ti je otac obolio.« Nato on uzme sa sobom svoja dva sina, Manašea i Efrajima.  <span class="brojRetka" id="2">2</span>Kad Jakovu rekoše: »Evo ti je došao sin Josip«, Izrael skupi svoje snage i sjede na postelju.  <span class="brojRetka" id="3">3</span>Reče Jakov Josipu: »Bog svemožni, El Šadaj, objavi mi se u Luzu, u zemlji kanaanskoj; blagoslov mi dade,  <span class="brojRetka" id="4">4</span>a potom mi reče: ‘Učinit ću te rodnim i mnogobrojnim, učinit ću da postaneš skup narodâ, a tvome potomstvu poslije tebe dat ću ovu zemlju u posjed zauvijek.’  <span class="brojRetka" id="5">5</span>Sad, oba tvoja sina što su ti se rodila u zemlji egipatskoj, prije nego sam ja stigao k tebi u Egipat, neka budu moji – Efrajim i Manaše neka budu moji kao i Ruben i Šimun!  <span class="brojRetka" id="6">6</span>A djeca što su ti se rodila poslije njih neka ostanu tvoja; a u svom nasljedstvu neka se zovu po imenu svoje braće.</p><p class="pocetakParagrafa"> <span class="brojRetka" id="7">7</span>Kad sam se, naime, vraćao iz Padana, na moju žalost, tvoja majka Rahela umrije na putovanju u kanaansku zemlju, tek u maloj udaljenosti od Efrate. Sahranio sam je ondje uz put u Efratu, sadašnji Betlehem.«</p><p class="pocetakParagrafa"> <span class="brojRetka" id="8">8</span>Opazivši Izrael Josipove sinove, zapita: »Tko su ovi?«  <span class="brojRetka" id="9">9</span>Josip odgovori svome ocu: »Sinovi su to moji koje mi je Bog dao ovdje.« »Dovedi mi ih da ih blagoslovim«, reče.  <span class="brojRetka" id="10">10</span>Izraelu oči oslabile od starosti, nije vidio. Zato mu privede sinove, a on ih poljubi i zagrli.  <span class="brojRetka" id="11">11</span>Potom Izrael reče Josipu: »Nisam očekivao da ću još ikada vidjeti tvoje lice; kad, evo, Bog mi dade da vidim i tvoje potomke.«  <span class="brojRetka" id="12">12</span>Josip ih tada skine s njegovih koljena i duboko se, sve do zemlje, nakloni.</p><p class="pocetakParagrafa"> <span class="brojRetka" id="13">13</span>Nato ih uze Josip obojicu – Efrajima svojom desnicom, Izraelu nalijevo, a Manašea svojom ljevicom, Izraelu nadesno – te ih k njemu primače.  <span class="brojRetka" id="14">14</span>Ali Izrael ispruži svoju desnicu i stavi je na Efrajimovu glavu, premda je bio mlađi, a svoju ljevicu na glavu Manašeovu – tako je držao ruke unakrst – iako je Manaše bio prvorođenac.  <span class="brojRetka" id="15">15</span>Tako je davao svoj blagoslov Josipu govoreći:</p><p class="stih2">»Bog, čijim su putovima hodili</p><p class="stih2">oci moji Abraham i Izak,</p><p class="stih2">Bog, koji mi je pastir bio</p><p class="stih2">otkako postah pa do danas,</p><p class="stih1"> <span class="brojRetka" id="16">16</span>anđeo koji me od svakog zla izbavljao –</p><p class="stih2">djecu ovu neka blagoslovi!</p><p class="stih2">Neka se ime moje</p><p class="stih2">i mojih pređa Abrahama i Izaka</p><p class="stih2">po njima spominje!</p><p class="stih2">U mnoštva se mnogobrojna</p><p class="stih2">po zemlji razmnožili!«</p><p class="pocetakParagrafa"> <span class="brojRetka" id="17">17</span>Kad je Josip vidio da je njegov otac položio desnicu na Efrajimovu glavu, njegovim se očima to učini krivo; zato posegne za rukom svoga oca da je pomakne s Efrajimove glave na glavu Manašeovu.  <span class="brojRetka" id="18">18</span>»Ne tako, oče moj«, reče Josip svome ocu, »jer ovo je prvorođenac; zato stavi desnicu na njegovu glavu!«  <span class="brojRetka" id="19">19</span>Ali njegov otac to odbije rekavši: »Znam ja, sine moj, znam; i od njega će postati narod i bit će velik. Ali njegov mlađi brat bit će veći od njega, a njegovo će potomstvo biti mnoštvo.«</p><p class="pocetakParagrafa"> <span class="brojRetka" id="20">20</span>Onoga ih, dakle, dana blagoslovi rekavši:</p><p class="pocetakParagrafa">»Vama nek’ se Izrael blagoslivlja govoreći:</p><p class="pocetakParagrafa">Kao što je Efrajimu i Manašeu, nek’ i tebi Bog učini!«</p><p class="pocetakParagrafa">Tako stavi Efrajima pred Manašea.</p><p class="pocetakParagrafa"> <span class="brojRetka" id="21">21</span>Poslije Izrael reče Josipu: »Ja ću, evo, naskoro umrijeti; no Bog će biti s vama i opet vas dovesti u zemlju vaših otaca.  <span class="brojRetka" id="22">22</span>A tebi ostavljam Šekem, nešto više nego tvojoj braći, što sam ga svojim mačem i lukom osvojio od Amorejaca.«</p>