<h2>I. POČECI SVIJETA I ČOVJEČANSTVA</h2><h3>1. STVARANJE SVIJETA</h3><h4>Prvi izvještaj o stvaranju</h4><p class="pocetakParagrafa"> <span class="brojRetka" id="1">1</span>U početku stvori Bog nebo i zemlju.  <span class="brojRetka" id="2">2</span>Zemlja bijaše pusta i prazna; tama se prostirala nad bezdanom i duh Božji lebdio je nad vodama.</p><p class="pocetakParagrafa"> <span class="brojRetka" id="3">3</span>I reče Bog: »Neka bude svjetlost!« I bi svjetlost.  <span class="brojRetka" id="4">4</span>I vidje Bog da je svjetlost dobra; i rastavi Bog svjetlost od tame.  <span class="brojRetka" id="5">5</span>Svjetlost prozva Bog dan, a tamu prozva noć. Tako bude večer, pa jutro – dan prvi.</p><p class="pocetakParagrafa"> <span class="brojRetka" id="6">6</span>I reče Bog: »Neka bude svod posred voda da dijeli vode od voda!« I bi tako.  <span class="brojRetka" id="7">7</span>Bog načini svod i vode pod svodom odijeli od voda nad svodom.  <span class="brojRetka" id="8">8</span>A svod prozva Bog nebo. Tako bude večer, pa jutro – dan drugi.</p><p class="pocetakParagrafa"> <span class="brojRetka" id="9">9</span>I reče Bog: »Vode pod nebom neka se skupe na jedno mjesto i neka se pokaže kopno!« I bi tako.  <span class="brojRetka" id="10">10</span>Kopno prozva Bog zemlja, a skupljene vode mora. I vidje Bog da je dobro.</p><p class="pocetakParagrafa"> <span class="brojRetka" id="11">11</span>I reče Bog: »Neka proklija zemlja zelenilom – travom sjemenitom, stablima plodonosnim, koja, svako prema svojoj vrsti, na zemlji donose plod što u sebi nosi svoje sjeme.« I bi tako.  <span class="brojRetka" id="12">12</span>I nikne iz zemlje zelena trava što se sjemeni, svaka prema svojoj vrsti, i stabla koja rode plodovima što u sebi nose svoje sjeme, svako prema svojoj vrsti. I vidje Bog da je dobro.  <span class="brojRetka" id="13">13</span>Tako bude večer, pa jutro – dan treći.</p><p class="pocetakParagrafa"> <span class="brojRetka" id="14">14</span>I reče Bog: »Neka budu svjetlila na svodu nebeskom da luče dan od noći, da budu znaci blagdanima, danima i godinama,  <span class="brojRetka" id="15">15</span>i neka svijetle na svodu nebeskom i rasvjetljuju zemlju!« I bi tako.  <span class="brojRetka" id="16">16</span>I načini Bog dva velika svjetlila – veće da vlada danom, manje da vlada noću – i zvijezde.  <span class="brojRetka" id="17">17</span>I Bog ih postavi na svod nebeski da rasvjetljuju zemlju,  <span class="brojRetka" id="18">18</span>da vladaju danom i noću i da rastavljaju svjetlost od tame. I vidje Bog da je dobro.  <span class="brojRetka" id="19">19</span>Tako bude večer, pa jutro – dan četvrti.</p><p class="pocetakParagrafa"> <span class="brojRetka" id="20">20</span>I reče Bog: »Nek’ povrvi vodom vreva živih stvorova, i ptice nek’ polete nad zemljom, svodom nebeskim!« I bi tako.  <span class="brojRetka" id="21">21</span>Stvori Bog morske grdosije i svakovrsne žive stvorove što mile i vrve vodom i ptice krilate svake vrste. I vidje Bog da je dobro.  <span class="brojRetka" id="22">22</span>I blagoslovi ih govoreći: »Plodite se i množite i napunite vode morske! I ptice neka se namnože na zemlji!«  <span class="brojRetka" id="23">23</span>Tako bude večer, pa jutro – dan peti.</p><p class="pocetakParagrafa"> <span class="brojRetka" id="24">24</span>I reče Bog: »Neka zemlja izvede živa bića, svako prema svojoj vrsti: stoku, gmizavce i zvjerad svake vrste!« I bi tako.  <span class="brojRetka" id="25">25</span>I stvori Bog svakovrsnu zvjerad, stoku i gmizavce svake vrste. I vidje Bog da je dobro.</p><p class="pocetakParagrafa"> <span class="brojRetka" id="26">26</span>I reče Bog: »Načinimo čovjeka na svoju sliku, sebi slična, da bude gospodar ribama morskim, pticama nebeskim i stoci – svoj zemlji – i svim gmizavcima što puze po zemlji!«</p><p class="stih2"> <span class="brojRetka" id="27">27</span>Na svoju sliku stvori Bog čovjeka,</p><p class="stih2">na sliku Božju on ga stvori,</p><p class="stih2">muško i žensko stvori ih.</p><p class="pocetakParagrafa"> <span class="brojRetka" id="28">28</span>I blagoslovi ih Bog i reče im: »Plodite se, i množite, i napunite zemlju, i sebi je podložite! Vladajte ribama u moru i pticama u zraku i svim živim stvorovima što puze po zemlji!«  <span class="brojRetka" id="29">29</span>I doda Bog: »Evo, dajem vam sve bilje što se sjemeni, po svoj zemlji, i sva stabla plodonosna što u sebi nose svoje sjeme: neka vam budu za hranu!  <span class="brojRetka" id="30">30</span>A zvijerima na zemlji i pticama u zraku i gmizavcima što puze po zemlji u kojima je dah života – neka je za hranu sve zeleno bilje!« I bi tako.  <span class="brojRetka" id="31">31</span>I vidje Bog sve što je učinio, i bijaše veoma dobro. Tako bude večer, pa jutro – dan šesti.</p>