<h4>Jakov bježi iz Harana</h4><p class="pocetakParagrafa"> <span class="brojRetka" id="1">1</span>Uto Jakov dozna kako Labanovi sinovi govore: »Sve dobro našega oca uze Jakov; i od onoga što bi moralo pripasti našem ocu namaknuo je sve ono bogatstvo.«  <span class="brojRetka" id="2">2</span>A opazi Jakov i na Labanovu licu da se on ne drži prema njemu kao prije.  <span class="brojRetka" id="3">3</span>Tada Jahve reče Jakovu: »Vrati se u zemlju svojih otaca, u svoj zavičaj, i ja ću biti s tobom!«  <span class="brojRetka" id="4">4</span>Jakov onda pozove Rahelu i Leu u polje, k svome stadu,  <span class="brojRetka" id="5">5</span>pa im reče: »Ja vidim na licu vašega oca da se on ne drži prema meni kao prije; ali Bog oca moga sa mnom je bio.  <span class="brojRetka" id="6">6</span>I same znate da sam vašega oca služio koliko sam god mogao;  <span class="brojRetka" id="7">7</span>pa ipak je vaš otac mene varao, deset mi je puta plaću mijenjao. Ali Bog nije dopuštao da mi nanese štetu.  <span class="brojRetka" id="8">8</span>Ako bi on rekao: ‘Svaka šarena neka bude tebi za naplatu’, onda bi cijelo stado mladilo šarene; ako bi opet rekao: ‘Prugasti neka budu tebi za plaću’, onda bi cijelo stado mladilo prugaste.  <span class="brojRetka" id="9">9</span>Tako je Bog uzimao blago od vašeg oca pa ga meni davao.  <span class="brojRetka" id="10">10</span>Jednom, kad se stado oplođivalo, nenadano vidjeh u snu da su jarci u stadu, dok su se parili, bili prugasti, mjestimično bijeli i šareni.  <span class="brojRetka" id="11">11</span>Još u snu anđeo Božji mene zovne: ‘Jakove!’ ‘Evo me!’ rekoh.  <span class="brojRetka" id="12">12</span>A on nastavi: ‘Primijeti dobro da su jarci u stadu što se pare prugasti, mjestimično bijeli i šareni. Ja sam, naime, vidio sve što ti je Laban činio.  <span class="brojRetka" id="13">13</span>Ja sam Bog koji ti se ukazao u Betelu, gdje si uljem pomazao stup i gdje si mi učinio zavjet. Sad ustaj i idi iz ove zemlje; vrati se u svoj zavičaj!’«</p><p class="pocetakParagrafa"> <span class="brojRetka" id="14">14</span>Nato mu Rahela i Lea odgovore: »Zar još imamo baštinskog dijela u svome očinskom domu?  <span class="brojRetka" id="15">15</span>Zar nas otac nije smatrao tuđinkama? Ta on je nas prodao, a onda je pojeo novac što ga je za nas dobio!  <span class="brojRetka" id="16">16</span>Sve bogatstvo što je Bog oduzeo našem ocu zbilja je naše i djece naše. Zato izvrši sve što ti je Bog rekao!«</p><p class="pocetakParagrafa"> <span class="brojRetka" id="17">17</span>Nato Jakov naprti na deve svoju djecu i svoje žene;  <span class="brojRetka" id="18">18</span>pred sobom potjera sve svoje blago, sva svoja dobra što ih je stekao, stoku što ju je namaknuo u Padan Aramu: krenu u zemlju kanaansku, k svome ocu Izaku.</p><p class="pocetakParagrafa"> <span class="brojRetka" id="19">19</span>Laban bijaše otišao da striže svoje ovce, pa Rahela prisvoji kućne kumire koji su pripadali njezinu ocu.  <span class="brojRetka" id="20">20</span>Jakov zavara Aramejca Labana tako da nije ni slutio da će bježati.  <span class="brojRetka" id="21">21</span>I pobjegne sa svim što je bilo njegovo. Ubrzo prijeđe Eufrat i upravi put prema brdu Gileadu.</p><p class="noviRedak"> <h4>Laban u potjeri za Jakovom</h4><p class="pocetakParagrafa"> <span class="brojRetka" id="22">22</span>Trećeg dana obavijeste Labana da je Jakov pobjegao.  <span class="brojRetka" id="23">23</span>On povede sa sobom svoje rođake te je za Jakovom išao u potjeru sedam dana hoda; stiže ga na brdu Gileadu.  <span class="brojRetka" id="24">24</span>Ali se Bog ukaza Aramejcu Labanu, noću u snu, te mu reče: »Pazi da protiv Jakova ne poduzimlješ ništa, ni dobro ni zlo!«  <span class="brojRetka" id="25">25</span>Uto Laban stigne Jakova. Jakov bijaše postavio svoj šator na Glavici, a Laban se utabori na brdu Gileadu.</p><p class="pocetakParagrafa"> <span class="brojRetka" id="26">26</span>Onda Laban reče Jakovu: »Što si to htio zavaravajući me i odvodeći mi kćeri kao zarobljenice na maču?  <span class="brojRetka" id="27">27</span>Zašto si potajno pobjegao, u bludnju me zaveo i nisi me obavijestio? Otpratio bih te s veseljem i pjesmom, uz bubnje i lire.  <span class="brojRetka" id="28">28</span>Nisi mi dopustio ni da izljubim svoje kćeri i svoju unučad! Zbilja si ludo postupio.  <span class="brojRetka" id="29">29</span>U mojoj je ruci da s tobom loše postupim. Ali Bog tvoga oca noćas mi reče: ‘Pazi da protiv Jakova ne poduzmeš ništa, ni dobro ni zlo!’  <span class="brojRetka" id="30">30</span>Sada dobro, otišao si jer si čeznuo za svojim očinskim domom; ali zašto si mi kumire pokrao?«</p><p class="pocetakParagrafa"> <span class="brojRetka" id="31">31</span>Jakov odgovori Labanu: »Strepio sam od pomisli da bi mi mogao silom oteti svoje kćeri.  <span class="brojRetka" id="32">32</span>A kumire svoje u koga nađeš, onaj neka pogine! Ovdje pred našom braćom kaži što je tvoga pri meni i nosi!« Jakov nije znao da ih je Rahela prisvojila.  <span class="brojRetka" id="33">33</span>Tako Laban uđe u šator Jakovljev, pa u šator Lein, onda u šator dviju sluškinja, ali ništa ne nađe. Izišavši iz Leina šatora, uđe u šator Rahelin.  <span class="brojRetka" id="34">34</span>A Rahela bijaše uzela kumire i stavila ih u sjedalo svoje deve, a onda na njih sjela. Laban je premetao po svemu šatoru, ali ih ne nađe.  <span class="brojRetka" id="35">35</span>Ona je, naime, rekla svome ocu: »Neka se moj gospodar ne ljuti što ne mogu pred njim ustati jer imam ono što je red kod žena.« I tako je pretraživao, ali kumira nije našao.</p><p class="pocetakParagrafa"> <span class="brojRetka" id="36">36</span>Sad se Jakov ražesti i zađe u prepirku s Labanom. Otvoreno Jakov reče Labanu: »Kakvo je moje zlodjelo, koja li je moja krivnja da me progoniš?  <span class="brojRetka" id="37">37</span>Eto si premetnuo sve moje stvari, pa kakav si predmet našao od svega svog kućanstva? Položi ga tu pred moj i svoj rod pa neka oni budu suci među nama dvojicom.  <span class="brojRetka" id="38">38</span>Za ovih dvadeset godina što sam ih s tobom proveo ni tvoje ovce ni tvoje koze nisu se jalovile niti sam ja jeo ovnova iz tvoga stada.  <span class="brojRetka" id="39">39</span>Ono što bi zvijer razdrla, tebi nisam donosio, nego bih od svoga gubitak nadoknadio. Ti si to od mene tražio, bilo da je nestalo danju ili da je nestalo noću.  <span class="brojRetka" id="40">40</span>Često sam danju skapavao od žeđi, a obnoć od studeni. San je bježao od mojih očiju.  <span class="brojRetka" id="41">41</span>Od ovih dvadeset godina što sam ih proveo u tvojoj kući četrnaest sam ti godina služio za tvoje dvije kćeri, a šest godina za tvoju stoku, jer si mi mijenjao zaradu deset puta.  <span class="brojRetka" id="42">42</span>Da sa mnom nije bio Bog moga oca, Bog Abrahamov, Strah Izakov, otpravio bi me praznih ruku. Ali je Bog gledao moju nevolju i trud mojih ruku te je sinoć dosudio.«</p><p class="noviRedak"> <h4>Ugovor između Labana i Jakova</h4><p class="pocetakParagrafa"> <span class="brojRetka" id="43">43</span>Nato Laban odgovori Jakovu: »Kćeri su moje kćeri; djeca su moja djeca; stada su moja stada, sve što gledaš moje je. Ali što danas mogu učiniti ovim svojim kćerima ili djeci koju su rodile?  <span class="brojRetka" id="44">44</span>Pa dobro, hajde da ti i ja napravimo ugovor, tako da bude svjedok između mene i tebe.«</p><p class="pocetakParagrafa"> <span class="brojRetka" id="45">45</span>Nato Jakov uzme jedan kamen pa ga uspravi kao stup,  <span class="brojRetka" id="46">46</span>a onda reče svojim ljudima: »Skupite kamenja!« Tako oni nakupe kamenja i nabace gomilu. Tu su na gomili blagovali.  <span class="brojRetka" id="47">47</span>Laban je nazva »Jegar sahaduta«, a Jakov je nazva »Gal-ed«.  <span class="brojRetka" id="48">48</span>Onda Laban izjavi: »Neka ova gomila danas bude svjedok između mene i tebe!« Stoga je nazvana Gal-ed,  <span class="brojRetka" id="49">49</span>ali i Mispa, jer je rekao: »Neka Jahve bude na vidu i tebi i meni kad jedan drugog ne budemo gledali.  <span class="brojRetka" id="50">50</span>Ako budeš loše postupao prema mojim kćerima, ili ako uzmeš druge žene uz moje kćeri, sve da nitko drugi ne bude s nama, znaj da će Bog biti svjedok između mene i tebe.«</p><p class="pocetakParagrafa"> <span class="brojRetka" id="51">51</span>Potom Laban reče Jakovu: »Ovdje je, evo, gomila; ovdje je stup koji sam uspravio između sebe i tebe:  <span class="brojRetka" id="52">52</span>ova gomila i ovaj stup neka budu jamac da ja u zloj namjeri neću ići na te iza ove gomile i da ti nećeš ići na me iza ove gomile i ovog stupa.  <span class="brojRetka" id="53">53</span>Neka Bog Abrahamov i Bog Nahorov budu naši suci!« Jakov se zakune Bogom – Strahom svoga oca Izaka.  <span class="brojRetka" id="54">54</span>Poslije toga Jakov prinese žrtvu na Glavici i pozva svoje ljude da blaguju. Poslije objeda proveli su noć na Glavici.</p><p class="noviRedak"> </p></p></p>