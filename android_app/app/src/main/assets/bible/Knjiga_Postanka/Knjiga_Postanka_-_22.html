<h4>Bog kuša Abrahama</h4><p class="pocetakParagrafa"> <span class="brojRetka" id="1">1</span>Poslije tih događaja Bog stavi Abrahama na kušnju. Zovnu ga: »Abrahame!« On odgovori: »Evo me!«  <span class="brojRetka" id="2">2</span>Bog nastavi: »Uzmi svoga sina, jedinca svoga Izaka koga ljubiš, i pođi u krajinu Moriju pa ga ondje prinesi kao žrtvu paljenicu na brdu koje ću ti pokazati.«</p><p class="pocetakParagrafa"> <span class="brojRetka" id="3">3</span>Ujutro Abraham podrani, osamari magarca, sa sobom povede dvojicu svojih slugu i svog sina Izaka, pošto je prije nacijepao drva za žrtvu paljenicu, i uputi se na mjesto koje mu je Bog označio.  <span class="brojRetka" id="4">4</span>Treći dan Abraham podigne oči i opazi mjesto izdaleka.  <span class="brojRetka" id="5">5</span>Abraham onda reče slugama: »Vi ostanite ovdje uz magarca, a ja i dječak odosmo gore da se poklonimo, pa ćemo se vratiti k vama.«  <span class="brojRetka" id="6">6</span>Abraham uzme drva za žrtvu paljenicu, stavi ih na sina Izaka, a u svoju ruku uzme kremen i nož. Tako pođu obojica zajedno.  <span class="brojRetka" id="7">7</span>Onda Izak reče svome ocu Abrahamu: »Oče!« »Evo me, sine!« – javi se on. »Evo kremena i drva«, opet će sin, »ali gdje je janje za žrtvu paljenicu?«  <span class="brojRetka" id="8">8</span>»Bog će već providjeti janje za žrtvu paljenicu, sine moj!« – odgovori Abraham. I nastave put.  <span class="brojRetka" id="9">9</span>Stignu na mjesto o kojemu je Bog govorio. Ondje Abraham podigne žrtvenik, naslaže drva, sveže svog sina Izaka i položi ga po drvima na žrtvenik.  <span class="brojRetka" id="10">10</span>Pruži sad Abraham ruku i uzme nož da zakolje svog sina.  <span class="brojRetka" id="11">11</span>Uto ga zovne s neba anđeo Jahvin i poviče: »Abrahame! Abrahame!« »Evo me!« – odgovori on.  <span class="brojRetka" id="12">12</span>»Ne spuštaj ruku na dječaka«, reče, »niti mu što čini! Sad, evo, znam da se Boga bojiš, jer nisi uskratio ni svog sina, jedinca svoga.«  <span class="brojRetka" id="13">13</span>Podiže Abraham oči i pogleda, i gle – za njim ovan, rogovima se zapleo u grmu. Tako Abraham ode, uzme ovna i prinese ga za žrtvu paljenicu mjesto svoga sina.  <span class="brojRetka" id="14">14</span>Onome mjestu Abraham dade ime »Jahve proviđa«. Zato se danas veli: »Na brdu Jahvina proviđanja.«</p><p class="pocetakParagrafa"> <span class="brojRetka" id="15">15</span>Anđeo Jahvin zovne Abrahama s neba drugi put  <span class="brojRetka" id="16">16</span>i reče: »Kunem se samim sobom, izjavljuje Jahve: Kad si to učinio i nisi mi uskratio svog jedinca sina,  <span class="brojRetka" id="17">17</span>svoj ću blagoslov na te izliti i učiniti tvoje potomstvo brojnim poput zvijezda na nebu i pijeska na obali morskoj! A tvoji će potomci osvajati vrata svojih neprijatelja.  <span class="brojRetka" id="18">18</span>Budući da si poslušao moju zapovijed, svi će se narodi zemlje blagoslivljati tvojim potomstvom.«</p><p class="pocetakParagrafa"> <span class="brojRetka" id="19">19</span>Zatim se Abraham vrati k svojim slugama pa se zajedno upute u Beer Šebu. U Beer Šebi se Abraham nastani.</p><p class="noviRedak"> <h4>Nahorovo koljeno</h4><p class="pocetakParagrafa"> <span class="brojRetka" id="20">20</span>Poslije tih događaja obavijeste Abrahama: »I tvome bratu Nahoru Milka je porodila djecu:  <span class="brojRetka" id="21">21</span>njegova prvorođenca Usa, brata mu Buza i Kemuela – oca Aramova,  <span class="brojRetka" id="22">22</span>Keseda, Haza, Pildaša, Jidlafa i Betuela.«  <span class="brojRetka" id="23">23</span>Betuel je bio otac Rebekin. Njih je osam rodila Milka Nahoru, Abrahamovu bratu.  <span class="brojRetka" id="24">24</span>A i njegova suložnica, kojoj bijaše ime Reuma, rodila je Tebaha, Gahama, Tahaša i Maaku.</p></p>