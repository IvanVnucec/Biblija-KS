<h4>Jakov dolazi u Haran</h4><p class="pocetakParagrafa"> <span class="brojRetka" id="1">1</span>Jakov nastavi put i dođe u zemlju istočnu.  <span class="brojRetka" id="2">2</span>Najednom opazi studenac u polju. Tri su stada ovaca oko njega plandovala, jer se na tome studencu napajahu. Velik se kamen nalazio studencu na otvoru.  <span class="brojRetka" id="3">3</span>Jedino kad bi se svi pastiri ondje skupili, mogli bi odvaliti kamen s otvora i ovce napojiti; tada bi opet prevalili kamen na njegovo mjesto, na otvor studenca.</p><p class="pocetakParagrafa"> <span class="brojRetka" id="4">4</span>»Odakle ste, braćo moja?« – zapita ih Jakov. »Iz Harana«, odgovore.  <span class="brojRetka" id="5">5</span>»Poznajete li«, pitaše ih dalje, »Nahorova sina Labana?« »Poznajemo«, odgovore.  <span class="brojRetka" id="6">6</span>»Je li zdravo?« – opet ih upita. »Zdravo je; a evo mu dolazi kći Rahela sa stadom«, odgovore.  <span class="brojRetka" id="7">7</span>»Još ima mnogo dâna«, nastavi on, »nije vrijeme stjeravati blago. Zašto ga ne napojite i ne otjerate na pašu?«  <span class="brojRetka" id="8">8</span>»Ne možemo dok se ne skupe svi pastiri«, odgovoriše, »da odvale kamen s otvora studenca, tako da mognemo napojiti ovce.«</p><p class="pocetakParagrafa"> <span class="brojRetka" id="9">9</span>Dok je on još s njima govorio, dođe Rahela s ovcama svoga oca. Bila je, naime, pastirica.  <span class="brojRetka" id="10">10</span>Kako Jakov ugleda Rahelu, kćer Labana, brata svoje majke, sa stadom svoga ujaka Labana, Jakov se primače i odvali kamen s otvora studenca te napoji stado svoga ujaka Labana.  <span class="brojRetka" id="11">11</span>Zatim Jakov poljubi Rahelu, a onda briznu u plač.  <span class="brojRetka" id="12">12</span>Potom Jakov kaza Raheli da je on sestrić njezina oca, sin Rebekin. Nato ona otrča i obavijesti oca.  <span class="brojRetka" id="13">13</span>Kad je Laban čuo vijest o Jakovu, sinu svoje sestre, potrča mu ususret. Zagrli ga i poljubi te dovede u svoju kuću. Ispriča Labanu sve što mu se dogodilo.  <span class="brojRetka" id="14">14</span>A onda Laban reče: »Zbilja si ti moja kost i moje meso!«</p><p class="noviRedak"> <h4>Jakov se ženi Leom i Rahelom</h4><p class="pocetakParagrafa">Pošto je Jakov proboravio s Labanom mjesec dana,  <span class="brojRetka" id="15">15</span>Laban reče Jakovu: »Zar ćeš me zato što si mi sestrić badava služiti! Kaži mi koliko ćeš tražiti za najam?«  <span class="brojRetka" id="16">16</span>A Laban imaše dvije kćeri. Starijoj bijaše ime Lea, a mlađoj Rahela.  <span class="brojRetka" id="17">17</span>Lea imala slabe oči, a Rahela bila stasita i lijepa.  <span class="brojRetka" id="18">18</span>Kako je Jakov volio Rahelu, reče: »Služit ću ti sedam godina za tvoju mlađu kćer Rahelu.«  <span class="brojRetka" id="19">19</span>Laban odvrati: »Bolje je da je tebi dam nego kakvu strancu. Ostani sa mnom!«</p><p class="pocetakParagrafa"> <span class="brojRetka" id="20">20</span>Tako je Jakov služio za Rahelu sedam godina, ali mu se učinile, zbog ljubavi prema njoj, kao nekoliko dana.</p><p class="pocetakParagrafa"> <span class="brojRetka" id="21">21</span>Poslije toga Jakov reče Labanu: »Daj mi moju ženu, jer se moje vrijeme navršilo pa bih htio k njoj.«  <span class="brojRetka" id="22">22</span>Laban sabra sav svijet onog mjesta i priredi gozbu.  <span class="brojRetka" id="23">23</span>Ali navečer uzme svoju kćer Leu pa nju uvede k Jakovu, i on priđe k njoj.  <span class="brojRetka" id="24">24</span>Laban dade svoju sluškinju Zilpu svojoj kćeri Lei za sluškinju.  <span class="brojRetka" id="25">25</span>Kad bi ujutro, a to, gle, Lea! Tada Jakov reče Labanu: »Zašto si mi to učinio! Zar te ja nisam služio za Rahelu? Zašto si me prevario?«  <span class="brojRetka" id="26">26</span>Laban odgovori: »U našem mjestu nije običaj da se mlađa udaje prije starije.  <span class="brojRetka" id="27">27</span>Završi s njom ovu ženidbenu sedmicu, a onda ću ti dati i drugu, za drugih sedam godina službe kod mene.« Jakov pristane: navrši onu ženidbenu sedmicu.  <span class="brojRetka" id="28">28</span>Onda mu Laban dade i svoju kćer Rahelu za ženu.  <span class="brojRetka" id="29">29</span>Laban dade svoju sluškinju Bilhu svojoj kćeri Raheli za sluškinju.  <span class="brojRetka" id="30">30</span>Jakov nato priđe Raheli. Rahelu je više volio nego Leu. I tako je služio Labana još sedam godina.</p><p class="noviRedak"> <h4>Jakovljeva djeca</h4><p class="pocetakParagrafa"> <span class="brojRetka" id="31">31</span>Jahve je vidio da Lea nije voljena, te je učini plodnom, dok Rahela ostade nerotkinja.  <span class="brojRetka" id="32">32</span>Lea zače i rodi sina; nadjenu mu ime Ruben, a to znači, kako je ona protumačila: »Jahve je vidio moju nevolju i stoga će me sada muž moj ljubiti.«  <span class="brojRetka" id="33">33</span>Opet zače i rodi sina te izjavi: »Jahve je čuo da nisam voljena, stoga mi je dao i ovoga.« Zato mu nadjenu ime Šimun.  <span class="brojRetka" id="34">34</span>Opet zače i rodi sina te izjavi: »Sad će se moj muž meni prikloniti: tri sam mu sina rodila.« Zato mu nadjenu ime Levi.  <span class="brojRetka" id="35">35</span>A kad je još jednom začela i sina rodila, izjavi: »Ovaj put hvalit ću Jahvu.« Stoga sinu nadjenu ime Juda. Potom prestade rađati.</p></p></p>