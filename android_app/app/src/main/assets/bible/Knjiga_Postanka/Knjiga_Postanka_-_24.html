<h3>2. POVIJEST IZAKOVA</h3><h4>Izak i Rebeka</h4><p class="pocetakParagrafa"> <span class="brojRetka" id="1">1</span>Abraham bijaše već ostario, zašao u godine, Jahve je Abrahama blagoslovio u svemu.</p><p class="pocetakParagrafa"> <span class="brojRetka" id="2">2</span>Abraham prozbori svome najstarijem sluzi u kući, pod čijom je upravom bilo sve njegovo: »Stavi svoju ruku pod moje stegno  <span class="brojRetka" id="3">3</span>da te zakunem Jahvom, Bogom neba i Bogom zemlje, da mome sinu nećeš nabaviti za ženu ni jednu od kćeri Kanaanaca, među kojima boravim,  <span class="brojRetka" id="4">4</span>nego ćeš otići u moj rodni kraj i dobaviti ženu mom sinu Izaku.«  <span class="brojRetka" id="5">5</span>A sluga mu reče: »A što ako žena ne htjedne za mnom ići u ovu zemlju? Hoću li ja onda odvesti tvoga sina u zemlju iz koje si ti došao?«  <span class="brojRetka" id="6">6</span>Abraham mu odgovori: »Dobro pripazi da onamo ne vodiš moga sina!  <span class="brojRetka" id="7">7</span>Jahve, Bog nebesa, koji me odveo iz kuće moga oca i rodnog kraja i koji mi je pod zakletvom obećao: ‘Tvome ću potomstvu dati ovu zemlju’, pred tobom će poslati svog anđela, i odande ćeš ti dovesti ženu mome sinu.  <span class="brojRetka" id="8">8</span>A ako žena ne bude htjela za tobom poći, ti ćeš biti oslobođen od ove moje zakletve; ali moga sina onamo ne vodi!«  <span class="brojRetka" id="9">9</span>Tako sluga stavi svoju ruku pod stegno Abrahamu, svom gospodaru, te mu se zakune.</p><p class="pocetakParagrafa"> <span class="brojRetka" id="10">10</span>Sluga opremi deset gospodarevih deva, ponese sa sobom svakog blaga svoga gospodara pa se zaputi u Aram Naharajim, u Nahorov grad.  <span class="brojRetka" id="11">11</span>Pusti deve da poliježu izvan grada, pokraj studenca. Bijaše večer, kad žene izlaze da crpu vodu.  <span class="brojRetka" id="12">12</span>Onda reče: »Oh, Jahve, Bože moga gospodara Abrahama, molim te, iziđi mi danas ususret i mome gospodaru Abrahamu milost iskaži!  <span class="brojRetka" id="13">13</span>Evo me kraj studenca, a kćeri onih iz grada dolaze crpsti vodu;  <span class="brojRetka" id="14">14</span>pa neka djevojka kojoj ja rečem: ‘Molim te, spusti svoj vrč da se napijem’, a ona odgovori: ‘Pij! I deve ću ti napojiti’, bude ona koju si odredio za svoga slugu Izaka. Tako ću saznati da si iskazao milost mome gospodaru.«</p><p class="pocetakParagrafa"> <span class="brojRetka" id="15">15</span>Tek što on izreče svoje, gle, dođe Rebeka, kći Betuelova; taj Betuel bijaše sin Milke, žene Abrahamova brata Nahora. Dođe ona s krčagom na ramenu.  <span class="brojRetka" id="16">16</span>Djevojka je bila krasna, djevica koju muškarac nije dirnuo. Siđe ona k vrelu, napuni krčag i eto je opet gore.  <span class="brojRetka" id="17">17</span>Sluga joj potrča ususret i reče: »Daj mi malo vode iz svog vrča!«  <span class="brojRetka" id="18">18</span>»Pij, gospodine!« – odgovori ona. Brzo spusti krčag na ruku i dade mu piti.  <span class="brojRetka" id="19">19</span>Kad je njega napojila, reče: »Nalit ću i tvojim devama da se napoje.«  <span class="brojRetka" id="20">20</span>Izlivši brzo krčag u korito, otrča natrag zdencu da ponovo zahvaća, i tako nali svim njegovim devama.  <span class="brojRetka" id="21">21</span>Čovjek ju je šutke motrio ne bi li saznao je li Jahve njegov put uspješno priveo kraju ili nije.</p><p class="pocetakParagrafa"> <span class="brojRetka" id="22">22</span>Kad su deve prestale piti, čovjek izvadi viticu od zlata, tešku pol šekela, i stavi je na njezine nosnice, a na ruke joj stavi dvije zlatne narukvice, teške deset šekela.  <span class="brojRetka" id="23">23</span>Zatim reče: »Kaži mi čija si kći. Ima li u kući tvoga oca mjesta za nas da prenoćimo?«  <span class="brojRetka" id="24">24</span>Ona mu odgovori: »Ja sam kći Betuela, koga je Milka rodila Nahoru.«  <span class="brojRetka" id="25">25</span>Još mu doda: »Ima slame i pıće kod nas u obilju, a i mjesta za prenoćište.«  <span class="brojRetka" id="26">26</span>Čovjek se onda duboko nakloni te iskaže poštovanje Jahvi  <span class="brojRetka" id="27">27</span>i progovori: »Neka je blagoslovljen Jahve, Bog moga gospodara Abrahama, što nije uskratio svoju ljubav i svoju vjernost mome gospodaru. Mene je Jahve vodio pravim putem, u kuću brata moga gospodara.«</p><p class="pocetakParagrafa"> <span class="brojRetka" id="28">28</span>Djevojka otrča i sve ovo ispripovjedi u kući svoje majke.  <span class="brojRetka" id="29">29</span>A Rebeka imala brata komu bijaše ime Laban. Laban se požuri van, k čovjeku kod studenca.  <span class="brojRetka" id="30">30</span>Čim je vidio nosnu viticu i narukvice na rukama svoje sestre te čuo kako je njegova sestra Rebeka rekla: »Ovako mi je čovjek govorio«, on pođe onome koji je još stajao kod deva na studencu.  <span class="brojRetka" id="31">31</span>Reče on: »Hajde unutra, blagoslovljeni od Jahve! Što stojiš vani kad sam ja spremio kuću i mjesto za deve?«  <span class="brojRetka" id="32">32</span>Tako čovjek uđe u kuću. Rastovare deve i dadu im slame i pıće, a njemu i ljudima koji su ga pratili donesu vode da operu noge.  <span class="brojRetka" id="33">33</span>Ali kad su preda nj stavili hranu, reče: »Neću jesti dok ne kažem što imam kazati.« A Laban mu reče: »Onda kazuj!«</p><p class="pocetakParagrafa"> <span class="brojRetka" id="34">34</span>»Ja sam sluga Abrahamov«, poče on.  <span class="brojRetka" id="35">35</span>»Jahve je uvelike blagoslovio moga gospodara te je postao bogat. Nadavao mu je ovaca i goveda, srebra i zlata, sluga i sluškinja, deva i magaradi.  <span class="brojRetka" id="36">36</span>Sara, žena moga gospodara, rodi mu sina pošto je ostarjela, i on mu ustupi sve svoje.  <span class="brojRetka" id="37">37</span>Potom mene moj gospodar zakune rekavši: ‘Nemoj uzeti za ženu mome sinu djevojku Kanaanku, u zemlji u kojoj boravim kao stranac,  <span class="brojRetka" id="38">38</span>nego otiđi k obitelji moga oca, k mojoj rodbini, da nađeš ženu mome sinu.’  <span class="brojRetka" id="39">39</span>A ja rekoh svome gospodaru: ‘A što ako žena za mnom ne pođe?’  <span class="brojRetka" id="40">40</span>On mi odgovori: ‘Jahve, pred čijim sam licem hodio, poslat će s tobom svog anđela i tvoje će putovanje dovesti k cilju, a ti ćeš naći ženu mome sinu od moje rodbine, od obitelji moga oca.  <span class="brojRetka" id="41">41</span>Jedino ćeš ovako biti oslobođen moje zakletve: ako dođeš k mojoj rodbini, i oni te odbiju, od moje si zakletve oslobođen.’  <span class="brojRetka" id="42">42</span>Danas dođoh na studenac i rekoh: ‘Jahve, Bože moga gospodara Abrahama, ako si voljan da uspješno završim putovanje što sam ga poduzeo,  <span class="brojRetka" id="43">43</span>ja, evo, stojim kraj studenca, a djevojka koja dođe vodu crpsti i ja joj rečem: Daj mi da se napijem malo vode iz tvog vrča! –  <span class="brojRetka" id="44">44</span>i koja mi kaže: Pij ti, a i tvojim ću devama zahvatiti! – ona neka bude žena koju je Jahve odredio sinu moga gospodara.’  <span class="brojRetka" id="45">45</span>Tek što sam ja završio govor u sebi, kad se, evo, pojavi Rebeka s vrčem na ramenu; siđe k izvoru i zahvati. Ja joj rekoh: ‘Daj mi da se napijem!’  <span class="brojRetka" id="46">46</span>Ona brzo spusti vrč i odvrati: ‘Pij! A napojit ću i tvoje deve.’ Tako sam se ja napio, a ona napoji i moje deve.  <span class="brojRetka" id="47">47</span>Pitao sam je: ‘Čija si kći?’ Odgovorila je: ‘Kći sam Betuela, koga je Nahoru rodila Milka.’ Tada joj stavim viticu na nos a narukvice na ruke.  <span class="brojRetka" id="48">48</span>Duboko se naklonim i štovanje Jahvi iskažem te blagoslovim Jahvu, Boga gopodara moga, koji me vodio pravim putem da uzmem kćer brata moga gospodara njegovu sinu.  <span class="brojRetka" id="49">49</span>A sad, ako kanite iskazati ljubav i vjernost mome gospodaru, recite mi; ako li ne, to mi kažite, tako da mogu krenuti bilo desno bilo lijevo.«</p><p class="pocetakParagrafa"> <span class="brojRetka" id="50">50</span>Tada odgovore Laban i Betuel: »Od Jahve to dolazi; mi tu ne možemo reći ni da ni ne.  <span class="brojRetka" id="51">51</span>Rebeka je, eto, pred tobom: uzmi je pa idi, neka bude ženom sinu tvoga gospodara, kako je Jahve rekao.«  <span class="brojRetka" id="52">52</span>Kad Abrahamov sluga ču njihov pristanak, do zemlje se nakloni Jahvi.  <span class="brojRetka" id="53">53</span>Sluga zatim izvadi srebrnih i zlatnih predmeta te haljina i dade ih Rebeki, a dade darova i njezinu bratu i majci.</p><p class="pocetakParagrafa"> <span class="brojRetka" id="54">54</span>Tada jedoše i piše on i ljudi koji su bili s njim i provedoše noć. Kad su ujutro ustali, on reče: »Pustite me da se vratim svome gospodaru!«  <span class="brojRetka" id="55">55</span>A njezin brat i majka odgovore: »Neka djevojka ostane s nama još desetak dana, pa poslije toga pođi!«  <span class="brojRetka" id="56">56</span>On im reče: »Ne zadržavajte me kad je Jahve moje putovanje uspješno kraju priveo. Pustite me da se vratim svome gospodaru!«  <span class="brojRetka" id="57">57</span>Oni odgovore: »Pozovimo djevojku i upitajmo što ona misli!«  <span class="brojRetka" id="58">58</span>Dozovu Rebeku pa je upitaju: »Hoćeš li poći s ovim čovjekom?« Ona odgovori: »Hoću.«  <span class="brojRetka" id="59">59</span>I tako otpreme svoju sestru Rebeku i njezinu dojilju s Abrahamovim slugom i njegovim ljudima.  <span class="brojRetka" id="60">60</span>Blagoslove Rebeku i reknu joj:</p><p class="stih2">»Sejo naša, budi mati</p><p class="stih2">nebrojenim tisućama,</p><p class="stih2">a dušmana svojih vrata</p><p class="stih2">potomci ti zaposjeli!«</p><p class="pocetakParagrafa"> <span class="brojRetka" id="61">61</span>Onda se diže Rebeka i njezine dvorkinje, zajahaše deve te pođoše za čovjekom. Tako sluga preuze Rebeku i ode.</p><p class="pocetakParagrafa"> <span class="brojRetka" id="62">62</span>Izak se vratio iz blizine Beer Lahaj Roja; živio je, naime, u kraju Negeba.  <span class="brojRetka" id="63">63</span>U predvečerje iziđe Izak da se poljem prošeta; diže oči i ugleda deve gdje dolaze.  <span class="brojRetka" id="64">64</span>Kad Rebeka, podigavši svoje oči, opazi Izaka, sjaha s deve  <span class="brojRetka" id="65">65</span>pa zapita slugu: »Tko je onaj čovjek što poljem ide nama ususret?« A sluga odgovori: »Ono je moj gospodar.« Nato ona uze koprenu te se pokri.</p><p class="pocetakParagrafa"> <span class="brojRetka" id="66">66</span>Sluga ispriča Izaku sve što je učinio.  <span class="brojRetka" id="67">67</span>Tada Izak uvede Rebeku u svoj šator i uze je sebi za ženu. U ljubavi prema njoj Izak je nalazio utjehu nakon smrti svoje majke.</p>