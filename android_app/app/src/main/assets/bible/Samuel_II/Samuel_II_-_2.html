<h2>IV. DAVID</h2><h3>1. DAVID KRALJ JUDE</h3><h4>Davidovo pomazanje u Hebronu</h4><p class="pocetakParagrafa"> <span class="brojRetka" id="1">1</span>Poslije toga David upita Jahvu ovako: »Treba li da pođem u koji Judin grad?« A Jahve mu odgovori: »Pođi!« David opet upita: »Kamo da pođem?« A odgovor bješe: »U Hebron!«  <span class="brojRetka" id="2">2</span>Tako David ode onamo, a s njim i njegove dvije žene, Ahinoama iz Jizreela i Abigajila, Nabalova žena iz Karmela.  <span class="brojRetka" id="3">3</span>I ljudi koji bijahu s Davidom odoše s njim, svaki sa svojom obitelji, i nastaniše se u gradićima Hebrona.  <span class="brojRetka" id="4">4</span>Tada dođoše ljudi iz Jude i pomazaše ondje Davida za kralja nad domom Judinim.</p><p class="noviRedak"> <h4>Poruka Jabešanima</h4><p class="pocetakParagrafa">Tada javiše Davidu da su ljudi iz Jabeša u Gileadu pokopali Šaula.  <span class="brojRetka" id="5">5</span>Nato David posla glasnike k Jabešanima u Gileadu i poruči im: »Budite blagoslovljeni od Jahve što ste izvršili to djelo ljubavi prema svome gospodaru Šaulu i što ste ga pokopali!  <span class="brojRetka" id="6">6</span>Zato neka vam Jahve iskaže svoju ljubav i dobrotu, a i ja ću vam učiniti dobro zato što ste tako radili.  <span class="brojRetka" id="7">7</span>A sada se ohrabrite i budite junaci, jer je Šaul, vaš gospodar, poginuo, a mene je Judin dom pomazao za svoga kralja.«</p><p class="noviRedak"> <h4>Abner postavlja Išbaala za kralja u Izraelu</h4><p class="pocetakParagrafa"> <span class="brojRetka" id="8">8</span>Ali Abner, sin Nerov, vojvoda Šaulove vojske, bijaše uzeo Šaulova sina Išbaala i doveo ga prijeko u Mahanajim.  <span class="brojRetka" id="9">9</span>Ondje ga je postavio za kralja nad Gileadom, nad Ašeranima, nad Jizreelom, Efrajimom, Benjaminom i nad svim Izraelom.  <span class="brojRetka" id="10">10</span>Išbaalu, sinu Šaulovu, bijaše četrdeset godina kad je postao kraljem nad Izraelom, a kraljevao je dvije godine. Samo je Judin dom pristao uz Davida.  <span class="brojRetka" id="11">11</span>A David je kraljevao u Hebronu nad Judinim domom sedam godina i šest mjeseci.</p><p class="noviRedak"> <h4>Rat između Jude i Izraela – Bitka kod Gibeona</h4><p class="pocetakParagrafa"> <span class="brojRetka" id="12">12</span>Potom iziđe Abner, Nerov sin, s ljudima Šaulova sina Išbaala iz Mahanajima prema Gibeonu.  <span class="brojRetka" id="13">13</span>Ali i Joab, Sarvijin sin, iziđe s Davidovim ljudima iz Hebrona i srete se s njima kod Gibeonskog jezera. Tu se zaustaviše, ovi s jedne strane jezera, a oni s druge strane.</p><p class="pocetakParagrafa"> <span class="brojRetka" id="14">14</span>Tada Abner reče Joabu: »Neka ustanu mladići i neka se bore pred nama!« A Joab odgovori: »Neka ustanu!«  <span class="brojRetka" id="15">15</span>I ustadoše, pa ih izbrojiše: dvanaest od Benjamina za Išbaala, Šaulova sina, i dvanaest od Davidovih ljudi.  <span class="brojRetka" id="16">16</span>I svaki dohvati svoga protivnika za glavu i zabode mu mač u bok, tako da su svi popadali zajedno. Zato se to mjesto prozvalo Polje bokova, a leži kod Gibeona.</p><p class="pocetakParagrafa"> <span class="brojRetka" id="17">17</span>Potom se zametnu onoga dana vrlo žestoka bitka i Davidove čete razbiše Abnera i Izraelce.  <span class="brojRetka" id="18">18</span>A bijahu ondje tri Sarvijina sina: Joab, Abišaj i Asahel; a Asahel bijaše brz u trku kao gazela u polju.  <span class="brojRetka" id="19">19</span>I jurnu Asahel u potjeru za Abnerom; u stopu je slijedio Abnera ne skrećući ni desno ni lijevo.  <span class="brojRetka" id="20">20</span>Abner se obazre i upita: »Jesi li to ti, Asahele?« A on odgovori: »Jesam.«  <span class="brojRetka" id="21">21</span>A Abner mu reče: »Okreni se nadesno ili nalijevo pa zgrabi jednoga od tih mladića i uzmi njegovu odoru!« Ali Asahel nije htio da skrene od njega.  <span class="brojRetka" id="22">22</span>Abner opet reče Asahelu: »Ukloni se od mene! Zašto da te sastavim sa zemljom? Kako bih onda još smio doći na oči tvome bratu Joabu?«  <span class="brojRetka" id="23">23</span>Ali on nikako nije htio da se ukloni. Zato ga Abner udari stražnjim krajem koplja u trbuh tako da mu je koplje izašlo kroz leđa van: on ondje pade i umrije na mjestu. I ustavljao se tko god je došao na ono mjesto gdje je pao i umro Asahel.</p><p class="pocetakParagrafa"> <span class="brojRetka" id="24">24</span>Ali Joab i Abišaj nastaviše da gone Abnera, a kad je sunce zašlo, stigoše do brežuljka Ame, koji leži istočno od doline, na putu prema Gebi.  <span class="brojRetka" id="25">25</span>Dotle se Benjaminovi sinovi skupiše za Abnerom, sastaviše četu i stadoše na vrh brežuljka Ame.  <span class="brojRetka" id="26">26</span>Tada Abner viknu Joabu: »Zar će nas dovijeka proždirati mač? Ne znaš li da će to svršiti nesrećom? Kad ćeš napokon kazati svojim ljudima da se okane gonjenja svoje braće?«  <span class="brojRetka" id="27">27</span>A Joab odvrati: »Tako mi živog Jahve, da ti nisi progovorio, tek bi se sutra ujutro ovi ljudi okanili gonjenja svoje braće.«  <span class="brojRetka" id="28">28</span>Nato Joab zatrubi u rog i sva vojska stade: prestadoše goniti Izraela i ne nastaviše boja.</p><p class="pocetakParagrafa"> <span class="brojRetka" id="29">29</span>Abner i njegovi ljudi išli su kroz Arabu cijelu onu noć; onda prijeđoše preko Jordana, nastaviše put cijelo jutro i stigoše napokon u Mahanajim.  <span class="brojRetka" id="30">30</span>Kad je Joab odustao od potjere za Abnerom i skupio svu vojsku, vidješe da između Davidovih ljudi nema devetnaestorice, i uz to Asahela.  <span class="brojRetka" id="31">31</span>A Davidovi su ljudi od Benjaminovih sinova, Abnerovih vojnika, pobili tri stotine i šezdeset ljudi.  <span class="brojRetka" id="32">32</span>Asahela ponesoše i pokopaše u grobu njegova oca u Betlehemu. A Joab i njegovi ljudi išli su svu noć i već se bijaše zadanilo kad stigoše u Hebron.</p></p></p></p>