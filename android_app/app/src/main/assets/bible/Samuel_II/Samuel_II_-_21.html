<h2>V. DODACI</h2><h4>Velika glad i smaknuće Šaulovih potomaka</h4><p class="pocetakParagrafa"> <span class="brojRetka" id="1">1</span>U dane Davidove vladaše jednom glad tri godine uzastopce. David se obrati Jahvi, a Jahve mu odgovori: »Na Šaulu i njegovu domu leži krvna krivnja jer je pogubio Gibeonce.«  <span class="brojRetka" id="2">2</span>Tada kralj sazva Gibeonce da ih pita. Ti Gibeonci nisu pripadali Izraelcima, nego su bili ostatak Amorejaca, kojima se Izraelci bijahu zakleli zakletvom, ali je Šaul tražio da ih uništi u svojoj revnosti za Izraelce i Judejce.</p><p class="pocetakParagrafa"> <span class="brojRetka" id="3">3</span>David, dakle, upita Gibeonce: »Što da vam učinim i čime da vam dadem zadovoljštinu da biste blagoslovili baštinu Jahvinu?«  <span class="brojRetka" id="4">4</span>Gibeonci odgovoriše: »Ne tražimo mi ni srebra ni zlata od Šaula i njegova doma, niti nam je stalo da se pogubi koji čovjek u Izraelu.« David će im nato: »Što reknete učinit ću za vas.«</p><p class="pocetakParagrafa"> <span class="brojRetka" id="5">5</span>A oni odgovoriše kralju: »Čovjek koji nas je zatirao i koji je smišljao da nas uništi, da nas ne bude nigdje u svemu izraelskom području,  <span class="brojRetka" id="6">6</span>od njegovih potomaka neka nam se preda sedam ljudi da ih objesimo pred Jahvom u Gibeonu na gori Jahvinoj.« Kralj odvrati: »Dat ću vam ih.«</p><p class="pocetakParagrafa"> <span class="brojRetka" id="7">7</span>Kralj poštedje Meribaala, sina Šaulova sina Jonatana, zbog zakletve pred Jahvom koja ih je vezala, Davida i Jonatana, sina Šaulova.  <span class="brojRetka" id="8">8</span>Tako kralj uze oba sina Rispe, Ajine kćeri, koje je rodila Šaulu, Armonija i Meribaala, i svih pet sinova Merabe, Šaulove kćeri, koje je rodila Adrielu, sinu Barzilajevu, iz Mehole.  <span class="brojRetka" id="9">9</span>Njih dade u ruke Gibeoncima, a oni ih objesiše na gori pred Jahvom. Tako sva sedmorica poginuše zajedno, pogubljeni prvih dana žetve, na početku ječmene žetve.</p><p class="pocetakParagrafa"> <span class="brojRetka" id="10">10</span>Rispa, Ajina kći, uze kostrijet i prostrije je za sebe na stijeni od početka ječmene žetve sve dok nije kiša s neba pala na mrtva tijela, i tako nije dala nebeskim pticama da se spuštaju na njih danju ni poljskim zvijerima noću.  <span class="brojRetka" id="11">11</span>Kad su Davidu javili što je učinila Ajina kći Rispa, Šaulova inoča,  <span class="brojRetka" id="12">12</span>ode David i uze Šaulove kosti i kosti njegova sina Jonatana od stanovnika Jabeša Gileadskog, koji ih bijahu potajno odnijeli s trga u Bet Šanu, gdje su ih objesili Filistejci u onaj dan kad su Filistejci porazili Šaula na Gilboi.  <span class="brojRetka" id="13">13</span>David prenese odande Šaulove kosti i kosti njegova sina Jonatana pa ih združi s kostima pogubljenih.  <span class="brojRetka" id="14">14</span>I ukopaše Šaulove kosti i kosti njegova sina Jonatana s kostima pogubljenih u zemlji Benjaminovoj, u Seli, u grobu Šaulova oca Kiša. Pošto izvršiše sve što je kralj zapovjedio, Bog se smilova zemlji.</p><p class="noviRedak"> <h4>Junačka djela protiv Filistejaca</h4><p class="pocetakParagrafa"> <span class="brojRetka" id="15">15</span>Jednom opet nasta rat između Filistejaca i Izraelaca. David ode u boj sa svojim ljudima te su se borili s Filistejcima tako da se David umorio.  <span class="brojRetka" id="16">16</span>Išibenob, jedan od Rafinih potomaka, čije je koplje bilo teško tri stotine mjedenih šekela i koji o pripasu imaše nov mač, hvastao se tada da će ubiti Davida.  <span class="brojRetka" id="17">17</span>Ali Davidu priskoči u pomoć Sarvijin sin Abišaj; udari on Filistejca te ga ubi. Tada se Davidovi ljudi zakleše rekavši Davidu: »Nećeš više ići s nama u boj, da ne ugasiš svjetiljke Izraelove!«</p><p class="pocetakParagrafa"> <span class="brojRetka" id="18">18</span>Poslije toga opet izbi rat s Filistejcima u Gobu; tada je Hušanin Sibkaj pogubio Sipaja, jednoga od Rafinih potomaka.  <span class="brojRetka" id="19">19</span>Uz to nasta rat s Filistejcima u Gobu; tada je Jairov sin Elhanan iz Betlehema pogubio Golijata Gitejca, koji je imao kopljaču kao tkalačko vratilo.</p><p class="pocetakParagrafa"> <span class="brojRetka" id="20">20</span>Potom opet izbi rat u Gatu, gdje je bio neki čovjek visoka rasta: imaše taj na svakoj ruci i nozi po šest prstiju, dakle dvadeset i četiri; i on bijaše potomak Rafin.  <span class="brojRetka" id="21">21</span>Kad je počeo ružiti Izraela, ubi ga Jonatan, sin Davidova brata Šimeja.</p><p class="pocetakParagrafa"> <span class="brojRetka" id="22">22</span>Ta četvorica bijahu potomci istoga Rafe iz Gata, a poginuše od ruke Davidove i od ruku njegovih slugu.</p></p>