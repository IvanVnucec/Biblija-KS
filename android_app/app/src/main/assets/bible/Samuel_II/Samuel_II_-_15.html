<h4>Abšalomove spletke</h4><p class="pocetakParagrafa"> <span class="brojRetka" id="1">1</span>Poslije toga nabavi Abšalom sebi kola i konje i pedeset ljudi koji su trčali pred njim.  <span class="brojRetka" id="2">2</span>Abšalom je u rano jutro stajao kraj puta koji vodi do gradskih vrata; i tko god je imao kakvu parnicu te išao kralju na sud, Abšalom bi ga dozvao k sebi i pitao: »Iz kojega si grada?« A kad bi ovaj odgovorio: »Tvoj je sluga iz toga i toga Izraelova plemena«,  <span class="brojRetka" id="3">3</span>tada bi mu Abšalom rekao: »Vidiš, tvoja je stvar dobra i pravedna, ali nećeš naći nikoga koji bi te saslušao kod kralja.«  <span class="brojRetka" id="4">4</span>Abšalom bi nastavljao: »Ah, kad bi mene postavili za suca u zemlji! Svaki bi koji ima kakvu parnicu ili sud dolazio k meni i ja bih mu pribavio pravo!«  <span class="brojRetka" id="5">5</span>A kad bi mu se tko približio da mu se pokloni, on bi pružio ruku, privukao ga k sebi i poljubio.  <span class="brojRetka" id="6">6</span>Tako je činio Abšalom svim Izraelcima koji su dolazili na sud kralju. Time je Abšalom predobivao srca Izraelaca za sebe.</p><p class="noviRedak"> <h4>Abšalomova pobuna</h4><p class="pocetakParagrafa"> <span class="brojRetka" id="7">7</span>Kad su prošle četiri godine, Abšalom reče kralju: »Dopusti da odem u Hebron i da izvršim zavjet kojim sam se zavjetovao Jahvi.  <span class="brojRetka" id="8">8</span>Jer kad bijah u Gešuru u Aramu, tvoj se sluga zavjetovao ovako: ‘Ako me Jahve dovede natrag u Jeruzalem, iskazat ću čast Jahvi u Hebronu.’«  <span class="brojRetka" id="9">9</span>A kralj mu odgovori: »Idi u miru!« I on krenu na put i ode u Hebron.</p><p class="pocetakParagrafa"> <span class="brojRetka" id="10">10</span>Abšalom razasla tajne glasnike po svim Izraelovim plemenima i poruči im: »Kad čujete zvuk roga, tada recite: ‘Abšalom je postao kralj u Hebronu.’«  <span class="brojRetka" id="11">11</span>A ode s Abšalomom dvije stotine ljudi iz Jeruzalema; bijahu to uzvanici koji su bezazleno pošli ne znajući što se sprema.  <span class="brojRetka" id="12">12</span>Abšalom posla i po Gilonjanina Ahitofela, Davidova savjetnika, iz njegova grada Gilona, da pribiva prinošenju žrtava. Urota je bila jaka, a mnoštvo Abšalomovih pristaša sve je više raslo.</p><p class="noviRedak"> <h4>Davidov bijeg</h4><p class="pocetakParagrafa"> <span class="brojRetka" id="13">13</span>Tada stiže Davidu glasnik te mu javi: »Srce Izraelaca priklonilo se Abšalomu.«  <span class="brojRetka" id="14">14</span>Tada David reče svim svojim dvoranima koji bijahu s njim u Jeruzalemu: »Ustanite! Bježimo! Inače nećemo uteći od Abšaloma. Pohitite brzo, da on ne bude brži i ne stigne nas, da ne obori na nas zlo i ne pobije grada oštricom mača!«  <span class="brojRetka" id="15">15</span>A kraljevi dvorani odgovoriše kralju: »Što god odluči naš gospodar kralj, evo tvojih slugu!«  <span class="brojRetka" id="16">16</span>I kralj iziđe pješice sa svim svojim dvorom; ipak ostavi kralj deset inoča da čuvaju palaču.  <span class="brojRetka" id="17">17</span>I kralj ode pješice sa svim narodom i zaustavi se kod posljednje kuće.  <span class="brojRetka" id="18">18</span>Svi njegovi dvorani stajahu uza nj. Tada svi Kerećani, svi Pelećani, Itaj i svi Gićani koji bijahu došli s njim iz Gata, šest stotina ljudi, prođoše pred kraljem.</p><p class="pocetakParagrafa"> <span class="brojRetka" id="19">19</span>Kralj upita Itaja Gićanina: »Zašto i ti ideš s nama? Vrati se i ostani kod kralja! Ti si stranac, prognan iz svoje zemlje.  <span class="brojRetka" id="20">20</span>Jučer si došao, a danas da te vodim da se potucaš s nama kad ja idem kamo me sreća nanese. Vrati se i odvedi svoju braću natrag sa sobom, a Jahve neka ti iskaže ljubav i vjernost!«</p><p class="pocetakParagrafa"> <span class="brojRetka" id="21">21</span>Ali Itaj odgovori kralju ovako: »Živoga mi Jahve i tako mi živ bio moj gospodar kralj: gdje god bude moj gospodar kralj, bilo na smrt ili na život, ondje će biti i tvoj sluga!«</p><p class="pocetakParagrafa"> <span class="brojRetka" id="22">22</span>Tada David reče Itaju: »Hajde, prođi!« I Itaj iz Gata prođe sa svim svojim ljudima i sa svom svojom pratnjom.</p><p class="pocetakParagrafa"> <span class="brojRetka" id="23">23</span>Svi plakahu iza glasa. Kralj je stajao na potoku Kidronu i sav je narod prolazio pred njim prema pustinji.</p><p class="noviRedak"> <h4>Kovčeg saveza vraćaju u Jeruzalem</h4><p class="pocetakParagrafa"> <span class="brojRetka" id="24">24</span>Bijaše ondje i Sadok i s njim svi leviti koji su nosili Kovčeg Božji. I oni spustiše Kovčeg Božji kraj Ebjatara dok sav narod nije izišao iz grada.  <span class="brojRetka" id="25">25</span>Tada kralj reče Sadoku: »Odnesi Kovčeg Božji natrag u grad. Ako nađem milost u Jahve, on će me dovesti natrag i dopustiti mi da opet vidim njega i njegovo prebivalište.  <span class="brojRetka" id="26">26</span>A ako rekne ovako: ‘Nisi mi po volji!’ – onda evo me, neka čini sa mnom što je dobro u njegovim očima!«  <span class="brojRetka" id="27">27</span>Još kralj reče svećeniku Sadoku: »Hajde, ti i Ebjatar vratite se u miru u grad, i vaša dva sina s vama, tvoj sin Ahimaas i Ebjatarov sin Jonatan.  <span class="brojRetka" id="28">28</span>Evo, ja ću se zadržati na ravnicama pustinje dok ne dođe od vas glas da me obavijesti.«</p><p class="pocetakParagrafa"> <span class="brojRetka" id="29">29</span>Nato Sadok i Ebjatar odnesoše Kovčeg Božji natrag u Jeruzalem i ostadoše ondje.</p><p class="noviRedak"> <h4>David sebi pribavlja pomoć Hušaja</h4><p class="pocetakParagrafa"> <span class="brojRetka" id="30">30</span>David se uspinjao na Maslinsku goru, sve plačući, pokrivene glave i bos, i sav narod koji ga je pratio iđaše pokrivene glave i plačući.  <span class="brojRetka" id="31">31</span>Tada javiše Davidu da je i Ahitofel među urotnicima s Abšalomom. A David zavapi: »Obezumi Ahitofelove savjete, Jahve!«</p><p class="pocetakParagrafa"> <span class="brojRetka" id="32">32</span>Kad je David došao na vrh gore, ondje gdje se klanja Bogu, dođe mu ususret Hušaj Arčanin, prijatelj Davidov, razdrte haljine i glave posute prahom.  <span class="brojRetka" id="33">33</span>David mu reče: »Ako pođeš sa mnom, bit ćeš mi na teret.  <span class="brojRetka" id="34">34</span>Ali ako se vratiš u grad i kažeš Abšalomu: ‘Bit ću tvoj sluga, gospodaru kralju; prije sam služio tvome ocu, a sada ću služiti tebi’, moći ćeš tada okretati Ahitofelove savjete u moju korist.  <span class="brojRetka" id="35">35</span>S tobom će biti i svećenici Sadok i Ebjatar. Sve što čuješ iz palače, javi svećenicima Sadoku i Ebjataru.  <span class="brojRetka" id="36">36</span>S njima su ondje i dva njihova sina, Ahimaas Sadokov i Jonatan Ebjatarov: po njima mi javljajte sve što čujete.«</p><p class="pocetakParagrafa"> <span class="brojRetka" id="37">37</span>Tako se Hušaj, prijatelj Davidov, vrati u grad upravo u času kad je Abšalom ulazio u Jeruzalem.</p></p></p></p></p>