<p class="pocetakParagrafa"> <span class="brojRetka" id="1">1</span>Rat između Šaulove kuće i Davidove kuće potrajao je još dugo vremena, ali je David sve više jačao, a Šaulova kuća postajala sve slabija.</p><p class="noviRedak"> <h4>Davidovi sinovi rođeni u Hebronu</h4><p class="pocetakParagrafa"> <span class="brojRetka" id="2">2</span>Davidu se rodiše sinovi u Hebronu. Prvenac mu je bio Amnon, od Ahinoame Jizreelke;  <span class="brojRetka" id="3">3</span>drugi mu je bio Kileab, od Abigajile, žene Nabalove iz Karmela; treći Abšalom, sin Maake, kćeri gešurskoga kralja Tolmaja;  <span class="brojRetka" id="4">4</span>četvrti Adonija, sin Hagitin; peti Šefatja, sin Abitalin;  <span class="brojRetka" id="5">5</span>šesti Jitream, od Egle, Davidove žene. Ti se Davidu rodiše u Hebronu.</p><p class="noviRedak"> <h4>Razdor između Abnera i Išbaala</h4><p class="pocetakParagrafa"> <span class="brojRetka" id="6">6</span>Dok je trajao rat između Šaulove kuće i Davidove kuće, Abner je malo-pomalo prisvajao svu vlast u Šaulovoj kući.  <span class="brojRetka" id="7">7</span>A u kući bijaše Šaulova inoča po imenu Rispa, kći Ajina: nju Abner uze sebi. A Išbaal upita Abnera: »Zašto si se približio inoči moga oca?«  <span class="brojRetka" id="8">8</span>Na te Išbaalove riječi Abner se razgnjevi i reče: »Zar sam ja pasja glava u Judi? Do danas sam samo dobro činio domu tvoga oca Šaula, njegovoj braći i njegovim prijateljima; nisam dopustio da padneš u Davidove ruke, a ti me danas prekoravaš zbog obične žene!  <span class="brojRetka" id="9">9</span>Neka Abneru Bog učini ovo zlo i neka mu doda drugo ako ne izvršim kako se Jahve zakleo Davidu:  <span class="brojRetka" id="10">10</span>da će oduzeti kraljevstvo Šaulovoj kući i da će utvrditi Davidovo prijestolje nad Izraelom i nad Judom od Dana pa do Beer Šebe!«</p><p class="pocetakParagrafa"> <span class="brojRetka" id="11">11</span>Išbaal se ne usudi odgovoriti ni riječi Abneru jer ga se bojaše.</p><p class="noviRedak"> <h4>Abner pregovara s Davidom</h4><p class="pocetakParagrafa"> <span class="brojRetka" id="12">12</span>Nato Abner posla glasnike k Davidu i poruči mu: »Čija je zemlja?« Htio je reći: »Učini savez sa mnom i moja će ti ruka pomoći da okupiš oko sebe svega Izraela.«  <span class="brojRetka" id="13">13</span>David odgovori Abneru: »Dobro! Učinit ću savez s tobom! Ali samo jedno tražim od tebe: ne smiješ mi doći na oči ako ne dovedeš sa sobom Mikalu, Šaulovu kćer, kad dođeš da vidiš moje lice.«  <span class="brojRetka" id="14">14</span>Ujedno posla David glasnike i k Išbaalu, Šaulovu sinu, s porukom: »Vrati mi moju ženu Mikalu, koju sam stekao stotinom filistejskih obrezaka.«  <span class="brojRetka" id="15">15</span>Išbaal posla po nju i uze je od njezina muža Paltiela, Lajiševa sina.  <span class="brojRetka" id="16">16</span>A njezin muž pođe s njom i pratio ju je plačući sve do Bahurima. Tada mu Abner reče: »Hajde, vrati se sada kući!« I on se vrati.</p><p class="pocetakParagrafa"> <span class="brojRetka" id="17">17</span>Abner je već bio razgovarao s Izraelovim starješinama i rekao im: »Već odavna želite Davida za svoga kralja.  <span class="brojRetka" id="18">18</span>Učinite to sada, jer je Jahve rekao o Davidu ovo: ‘Rukom svoga sluge Davida izbavit ću svoj narod Izraela iz ruke filistejske i iz ruku svih njegovih neprijatelja.’«  <span class="brojRetka" id="19">19</span>Tako je Abner govorio i Benjaminovim sinovima, a onda je otišao u Hebron da javi Davidu sve što se svidjelo Izraelu i domu Benjaminovu.</p><p class="pocetakParagrafa"> <span class="brojRetka" id="20">20</span>Kad je Abner došao k Davidu u Hebron, i s njim dvadeset ljudi, David priredi gozbu Abneru i ljudima koji bijahu s njim.  <span class="brojRetka" id="21">21</span>Tada Abner reče Davidu: »Hajdemo! Ja ću skupiti svega Izraela oko gospodara moga kralja: oni će sklopiti s tobom savez i ti ćeš kraljevati nad svim što budeš želio.« David otpusti Abnera, koji ode u miru.</p><p class="noviRedak"> <h4>Umorstvo Abnerovo</h4><p class="pocetakParagrafa"> <span class="brojRetka" id="22">22</span>I gle, Davidovi se ljudi s Joabom upravo vraćali s četovanja, noseći sa sobom bogat plijen, a Abner nije više bio kod Davida u Hebronu, jer ga David bijaše otpustio te je on otišao u miru.  <span class="brojRetka" id="23">23</span>Kad stiže Joab i sva vojska što je išla s njim, javiše Joabu da je Abner, Nerov sin, bio došao kralju i da ga je kralj otpustio da ode u miru.  <span class="brojRetka" id="24">24</span>Tada Joab dođe kralju i reče mu: »Što si učinio? Abner je došao k tebi, zašto si ga otpustio da ode u miru?  <span class="brojRetka" id="25">25</span>Zar ne znaš Abnera, Nerova sina? Došao je da te prevari, da dozna tvoje korake, da dozna sve što činiš!«</p><p class="pocetakParagrafa"> <span class="brojRetka" id="26">26</span>Potom izađe Joab od Davida i posla glasnike za Abnerom, koji ga vratiše, od studenca Sire, a David nije znao ništa o tome.  <span class="brojRetka" id="27">27</span>Kad se Abner vratio u Hebron, odvede ga Joab u stranu iza vrata, kao da želi s njim nesmetano govoriti, i ondje ga smrtno rani u slabine da se osveti za krv svoga brata Asahela.</p><p class="pocetakParagrafa"> <span class="brojRetka" id="28">28</span>Kad je David to poslije čuo, reče: »Ja i moje kraljevstvo nevini smo pred Jahvom dovijeka za krv Abnera, sina Nerova.  <span class="brojRetka" id="29">29</span>Neka padne na Joabovu glavu i na sav njegov očinski dom! Nikad ne ponestalo u Joabovu domu ljudi bolesnih od gnojenja ili od gube, ljudi koji se laćaju vretena ili padaju od mača, ljudi koji nemaju kruha!« –  <span class="brojRetka" id="30">30</span>Joab i njegov brat Abišaj ubili su Abnera jer je on pogubio njihova brata Asahela u boju kod Gibeona. –  <span class="brojRetka" id="31">31</span>Nato David reče Joabu i svoj vojsci koja je bila s njim: »Razderite svoje haljine, obucite kostrijet i naričite za Abnerom!« I kralj David pođe za nosilima.  <span class="brojRetka" id="32">32</span>Kad su ukopali Abnera u Hebronu, udari kralj u glasan plač na grobu Abnerovu, a plakao je i sav narod.</p><p class="pocetakParagrafa"> <span class="brojRetka" id="33">33</span>Tada kralj ispjeva ovu tužaljku za Abnerom:</p><p class="stih2">»Zar morade umrijeti Abner kako umire luda?</p><p class="stih1"> <span class="brojRetka" id="34">34</span>Ruke tvoje ne bijahu vezane,</p><p class="stih2">noge tvoje ne bijahu okovane.</p><p class="stih2">Pao si kao što se pada od zlikovaca!«</p><p class="stih2">Tada sav narod još ljuće zaplaka za njim.</p><p class="pocetakParagrafa"> <span class="brojRetka" id="35">35</span>Nato pristupi sav narod nutkajući Davida da jede dok je još dana, ali se David zakle ovako: »Neka mi Bog učini ovo zlo i neka mi doda drugo zlo ako okusim kruha ili što drugo prije zalaska sunca!«  <span class="brojRetka" id="36">36</span>Sav je narod to čuo, i bilo mu je po volji, kao što je narod i sve drugo odobravao što god je kralj činio.  <span class="brojRetka" id="37">37</span>Toga dana sav narod i sav Izrael spozna da kralj nije kriv u umorstvu Abnera, sina Nerova.</p><p class="pocetakParagrafa"> <span class="brojRetka" id="38">38</span>Nato kralj reče svojim dvoranima: »Ne znate li da je danas pao knez i velik čovjek u Izraelu?  <span class="brojRetka" id="39">39</span>Ali ja sam sada još slab, iako sam pomazani kralj, a ovi ljudi, Sarvijini sinovi, jači su od mene. Neka Jahve plati zločincu po njegovoj zloći!«</p></p></p></p></p>