<h4>Natanovi prijekori – Davidovo kajanje</h4><p class="pocetakParagrafa"> <span class="brojRetka" id="1">1</span>Jahve posla proroka Natana k Davidu. On uđe k njemu i reče mu:</p><p class="pocetakParagrafa">»U nekom gradu živjela dva čovjeka, jedan bogat, a drugi siromašan.  <span class="brojRetka" id="2">2</span>Bogati imaše ovaca i goveda u obilju.  <span class="brojRetka" id="3">3</span>A siromah nemaše ništa, osim jedne jedine ovčice koju bijaše kupio. Hranio ju je i ona je rasla kraj njega i s njegovom djecom; jela je od njegova zalogaja, pila iz njegove čaše; spavala je na njegovu krilu: bila mu je kao kći.  <span class="brojRetka" id="4">4</span>I dođe putnik k bogatom čovjeku, a njemu bilo žao uzeti od svojih ovaca ili goveda da zgotovi gostu koji mu je došao. On ukrade ovčicu siromaha i zgotovi je za svog pohodnika.«</p><p class="pocetakParagrafa"> <span class="brojRetka" id="5">5</span>Tada David planu žestokim gnjevom na toga čovjeka i reče Natanu: »Tako mi živog Jahve, smrt je zaslužio čovjek koji je to učinio!  <span class="brojRetka" id="6">6</span>Četverostruko će naknaditi ovcu zato što je učinio to djelo i što nije znao milosrđa!«</p><p class="pocetakParagrafa"> <span class="brojRetka" id="7">7</span>Tada Natan reče Davidu: »Ti si taj čovjek! Ovako govori Jahve, Bog Izraelov: ‘Ja sam te pomazao za kralja nad Izraelom, ja sam te izbavio iz Šaulove ruke.  <span class="brojRetka" id="8">8</span>Predao sam ti kuću tvoga gospodara, položio sam žene tvoga gospodara na tvoje krilo, dao sam ti dom Izraelov i dom Judin; a ako to nije dosta, dodat ću ti još ovo ili ono.  <span class="brojRetka" id="9">9</span>Zašto si prezreo Jahvu i učinio ono što je zlo u njegovim očima? Ubio si mačem Uriju Hetita, a njegovu si ženu uzeo za svoju ženu. Jest, njega si ubio mačem Amonaca.  <span class="brojRetka" id="10">10</span>Zato se neće nikada više okrenuti mač od tvoga doma, jer si me prezreo i jer si uzeo ženu Urije Hetita da ti bude žena.’  <span class="brojRetka" id="11">11</span>Ovako govori Jahve: ‘Evo ja ću podići na te zlo iz tvoga doma. Uzet ću tvoje žene ispred tvojih očiju i dat ću ih tvome bližnjemu, koji će spavati s tvojim ženama na vidiku ovome suncu.  <span class="brojRetka" id="12">12</span>Ti si doduše radio tajno, ali ja ću ovu prijetnju izvršiti pred svim Izraelom i pred ovim suncem!’«</p><p class="pocetakParagrafa"> <span class="brojRetka" id="13">13</span>Tada David reče Natanu: »Sagriješio sam protiv Jahve!« A Natan odvrati Davidu: »Jahve ti oprašta tvoj grijeh: nećeš umrijeti.  <span class="brojRetka" id="14">14</span>Ali jer si tim djelom prezreo Jahvu, neminovno će umrijeti dijete koje ti se rodilo!«</p><p class="pocetakParagrafa"> <span class="brojRetka" id="15">15</span>Potom Natan ode svojoj kući.</p><p class="noviRedak"> <h4>Smrt Bat-Šebina djeteta – Rođenje Salomonovo</h4><p class="pocetakParagrafa">A Jahve udari dijete koje je Urijina žena rodila Davidu i ono se teško razbolje.  <span class="brojRetka" id="16">16</span>David se molitvom obrati Bogu za dijete: postio je, vraćao se kući i ležao preko noći na goloj zemlji, pokriven vrećom.  <span class="brojRetka" id="17">17</span>A starješine njegova doma stajahu oko njega da ga podignu sa zemlje, ali on ne htjede i ne okusi s njima nikakva jela.  <span class="brojRetka" id="18">18</span>A sedmi dan umrije dijete. Davidovi dvorani ne usudiše se javiti mu da je dijete umrlo. Jer mišljahu: »Dok je dijete bilo živo, govorili smo mu, a on nas nije htio slušati. A kako ćemo mu kazati da je dijete umrlo? Učinit će zlo!«</p><p class="pocetakParagrafa"> <span class="brojRetka" id="19">19</span>A David opazi da njegovi dvorani šapću među sobom i on shvati da je dijete umrlo. I upita David svoje dvorane: »Je li dijete umrlo?« A oni odgovoriše: »Umrlo je.«</p><p class="pocetakParagrafa"> <span class="brojRetka" id="20">20</span>Tada David usta sa zemlje, okupa se, pomaza se i preobuče se u druge haljine. Zatim uđe u dom Jahvin i pokloni se. Vrativši se potom svojoj kući, zatraži da mu dadu jela; i jeo je.  <span class="brojRetka" id="21">21</span>A njegovi dvorani upitaše ga: »Što to radiš? Dok je dijete bilo živo, postio si i plakao; a sada, kad je dijete umrlo, ustaješ i jedeš!«  <span class="brojRetka" id="22">22</span>A on odgovori: »Dok je dijete bilo živo, postio sam i plakao jer sam mislio: ‘Tko zna? Jahve će se možda smilovati na me i dijete će ostati živo!’  <span class="brojRetka" id="23">23</span>A sada, kad je umrlo, čemu da postim? Mogu li ga vratiti? Ja ću otići k njemu, ali se ono neće vratiti k meni!«</p><p class="pocetakParagrafa"> <span class="brojRetka" id="24">24</span>Potom David utješi svoju ženu Bat-Šebu. Dođe k njoj i leže s njom. Ona zatrudnje i rodi sina komu nadjenu ime Salomon. Jahve ga zamilova  <span class="brojRetka" id="25">25</span>i objavi to po proroku Natanu. Ovaj ga nazva imenom Jedidja, po riječi Jahvinoj.</p><p class="noviRedak"> <h4>Zauzeće Rabe</h4><p class="pocetakParagrafa"> <span class="brojRetka" id="26">26</span>Joab navali na Rabu sinova Amonovih i osvoji kraljevski grad.  <span class="brojRetka" id="27">27</span>Tada Joab posla glasnika k Davidu s porukom: »Ja sam navalio na Rabu i osvojio grad uz vodu.  <span class="brojRetka" id="28">28</span>Sada ti saberi ostalu vojsku, opkoli grad i osvoji ga, da ne bih ja osvojio grada i dao mu svoje ime.«</p><p class="pocetakParagrafa"> <span class="brojRetka" id="29">29</span>I skupi David svu vojsku, krenu na Rabu, navali na grad i zauze ga.  <span class="brojRetka" id="30">30</span>Ondje skinu s Malkomove glave krunu, koja bijaše teška jedan zlatni talenat; u njoj je bio dragi kamen, koji posta ures na Davidovoj glavi. I vrlo bogat plijen odnese iz grada.  <span class="brojRetka" id="31">31</span>A narod koji bijaše u njemu izvede i stavi ga da radi kod pila, željeznim pijucima i željeznim sjekirama i upotrijebi ga za rad u ciglanama. I tako je isto činio svim gradovima sinova Amonovih. Potom se David sa svom vojskom vrati u Jeruzalem.</p></p></p>