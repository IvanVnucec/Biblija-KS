<h4>Proročanstvo Natanovo</h4><p class="pocetakParagrafa"> <span class="brojRetka" id="1">1</span>Kad se David nastanio u svojem dvoru i kad mu je Jahve pribavio mir od svih njegovih neprijatelja unaokolo,  <span class="brojRetka" id="2">2</span>reče kralj proroku Natanu: »Pogledaj! Ja, evo, stojim u dvoru od cedrovine, a Kovčeg Božji stoji pod šatorom.«  <span class="brojRetka" id="3">3</span>A Natan odgovori kralju: »Idi i čini sve što ti je na srcu jer je Jahve s tobom.«</p><p class="pocetakParagrafa"> <span class="brojRetka" id="4">4</span>Ali još iste noći dođe Natanu ova Jahvina riječ:</p><p class="pocetakParagrafa"> <span class="brojRetka" id="5">5</span>»Idi i reci mome sluzi Davidu: Ovako govori Jahve: ‘Zar ćeš mi ti sagraditi kuću da u njoj prebivam?  <span class="brojRetka" id="6">6</span>Nisam nikad prebivao u kući otkako sam izveo iz Egipta sinove Izraelove pa do današnjega dana, nego sam bio lutalac pod šatorom i u prebivalištu.  <span class="brojRetka" id="7">7</span>Dok sam hodio sa svim Izraelovim sinovima, jesam li ijednu riječ rekao nekomu od Izraelovih sudaca kojima sam zapovjedio da budu pastiri mojem narodu izraelskom i kazao: Zašto mi ne sagradite kuću od cedrovine?  <span class="brojRetka" id="8">8</span>Zato sad ovo reci mome sluzi Davidu: Ovako govori Jahve nad vojskama: Ja sam te doveo s pašnjaka, od ovaca i koza, da budeš knez nad mojim izraelskim narodom.  <span class="brojRetka" id="9">9</span>Bio sam s tobom kuda si god išao, iskorijenio sam sve tvoje neprijatelje pred tobom. Ja ću ti pribaviti veliko ime, kao što je velikaško ime na zemlji.  <span class="brojRetka" id="10">10</span>Odredit ću prebivalište svojem izraelskom narodu, posadit ću ga da živi na svojem mjestu i da ne luta više naokolo, niti da ga zlikovci muče kao prije,  <span class="brojRetka" id="11">11</span>onda kad sam odredio suce nad svojim izraelskim narodom. Ja ću mu pribaviti mir od svih njegovih neprijatelja. Jahve će te učiniti velikim. Jahve će ti podići dom.  <span class="brojRetka" id="12">12</span>I kad se ispune tvoji dani i ti počineš kod svojih otaca, podići ću tvoga potomka nakon tebe, koji će se roditi od tvoga tijela, i utvrdit ću njegovo kraljevstvo.  <span class="brojRetka" id="13">13</span>On će sagraditi dom imenu mojem, a ja ću utvrditi njegovo prijestolje zauvijek.  <span class="brojRetka" id="14">14</span>Ja ću njemu biti otac, a on će meni biti sin: ako učini što zlo, kaznit ću ga ljudskom šibom i udarcima kako ih zadaju sinovi ljudski.  <span class="brojRetka" id="15">15</span>Ali svoje naklonosti neću odvratiti od njega, kao što sam je odvratio od Šaula koga sam uklonio ispred tebe.  <span class="brojRetka" id="16">16</span>Tvoja će kuća i tvoje kraljevstvo trajati dovijeka preda mnom, tvoje će prijestolje čvrsto stajati zasvagda.’«</p><p class="pocetakParagrafa"> <span class="brojRetka" id="17">17</span>Natan prenese Davidu sve te riječi i cijelo viđenje.</p><p class="noviRedak"> <h4>Davidova molitva</h4><p class="pocetakParagrafa"> <span class="brojRetka" id="18">18</span>Nato kralj David uđe u šator i stade pred Jahvom i pomoli se:</p><p class="pocetakParagrafa">»Tko sam ja, Gospode Jahve, i što je moj dom te si me doveo dovde?  <span class="brojRetka" id="19">19</span>Pa i to je još premalo u tvojim očima, Gospode Jahve, te daješ svoja obećanja kući svoga sluge za daleku budućnost i gledaš na me kao na ugledna čovjeka!  <span class="brojRetka" id="20">20</span>Ali što bi ti David još mogao kazati, kad ti sâm poznaješ svoga slugu, Gospode Jahve!  <span class="brojRetka" id="21">21</span>Radi svoje riječi i po svome srcu učinio si sve ovo veliko djelo, obznanivši ove veličajnosti.  <span class="brojRetka" id="22">22</span>Zato si velik, Gospode Jahve; nema takvoga kakav si ti i nema Boga osim tebe, po svemu što smo ušima svojim čuli.  <span class="brojRetka" id="23">23</span>Postoji li ijedan narod na zemlji kao tvoj izraelski narod radi kojega je Bog išao da ga izbavi sebi za narod da tako stečeš sebi ime velikim i strašnim čudesima, izgoneći krivobožačka plemena pred svojim narodom koji si otkupio iz Egipta?  <span class="brojRetka" id="24">24</span>Tako si učinio svoj izraelski narod svojim narodom zauvijek, a ti si mu, Jahve, postao Bogom.  <span class="brojRetka" id="25">25</span>Zato sada, Gospode Jahve, ispuni zauvijek obećanje koje si dao svome sluzi i njegovu domu i učini kako si obrekao.  <span class="brojRetka" id="26">26</span>Neka se veliča tvoje ime zauvijek i neka se govori: Jahve nad vojskama jest Bog Izraelov, a dom sluge tvoga Davida neka stoji čvrsto pred tobom.  <span class="brojRetka" id="27">27</span>Jer si ti, Jahve nad vojskama, Bože Izraelov, objavio svome sluzi ovo: ‘Ja ću ti podići dom.’ Zato je tvoj sluga smogao hrabrosti da ti se pomoli ovom molitvom.  <span class="brojRetka" id="28">28</span>Uistinu, Gospode Jahve, ti si Bog, tvoje su riječi istinite i ti daješ ovo lijepo obećanje svome sluzi.  <span class="brojRetka" id="29">29</span>Udostoj se sada blagosloviti dom svoga sluge da ostane dovijeka pred tobom. Jer kad ti, Gospode Jahve, obrekneš i blagosloviš, kuća tvoga sluge bit će blagoslovljena zasvagda.«</p></p>