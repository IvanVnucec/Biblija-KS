<h4>David i Siba</h4><p class="pocetakParagrafa"> <span class="brojRetka" id="1">1</span>Kad je David prešao malo preko vrha, dođe mu ususret Siba, sluga Meribaalov, s dva osamarena magarca koja su nosila dvije stotine kruhova, sto grozdova suhog grožđa, sto voćnjača i mijeh vina.  <span class="brojRetka" id="2">2</span>Kralj upita Sibu: »Što ćeš s tim?« A Siba odgovori: »Magarci će poslužiti kraljevoj obitelji za jahanje, kruh i voće momcima za jelo, a vino za piće onima koji se umore u pustinji.«  <span class="brojRetka" id="3">3</span>Kralj dalje upita: »A gdje je sin tvoga gospodara?« A Siba odgovori kralju: »Eno, ostao je u Jeruzalemu jer je mislio: ‘Danas će mi dom Izraelov vratiti kraljevstvo moga oca.’«  <span class="brojRetka" id="4">4</span>Tada kralj reče Sibi: »Sve što posjeduje Meribaal neka je tvoje.« A Siba odgovori: »Bacam se ničice pred tobom. O, da bih i dalje bio dostojan milosti u tvojim očima, kralju gospodaru!«</p><p class="noviRedak"> <h4>Šimej proklinje Davida</h4><p class="pocetakParagrafa"> <span class="brojRetka" id="5">5</span>Kad je kralj David došao do Bahurima, izađe odande čovjek od roda Šaulova. Zvao se Šimej, a bio je sin Gerin. Dok je izlazio, neprestano je proklinjao.  <span class="brojRetka" id="6">6</span>Bacao je kamenje na Davida i na sve dvorane kralja Davida, premda je sva vojska sa svim junacima okruživala kralja s desne i lijeve strane.  <span class="brojRetka" id="7">7</span>A Šimej je ovako govorio proklinjući: »Odlazi, odlazi, krvniče, ništarijo!  <span class="brojRetka" id="8">8</span>Jahve je okrenuo na tebe svu krv Šaulova doma, kojemu si ti oduzeo kraljevstvo. Ujedno je Jahve predao kraljevstvo u ruke tvome sinu Abšalomu. Evo, sad si zapao u nevolju jer si krvnik.«</p><p class="pocetakParagrafa"> <span class="brojRetka" id="9">9</span>Tada Sarvijin sin Abišaj zapita kralja: »Zar da ovaj uginuli pas proklinje moga gospodara kralja? Dopusti da odem prijeko i da mu skinem glavu!«  <span class="brojRetka" id="10">10</span>Ali kralj odgovori: »Što hoćete od mene, Sarvijini sinovi? Ako on proklinje te ako mu je Jahve zapovjedio: ‘Proklinji Davida!’ – tko ga smije pitati: ‘Zašto činiš tako?’«  <span class="brojRetka" id="11">11</span>Nato David reče Abišaju i svim svojim dvoranima: »Eto, moj sin koji je izašao od moga tijela radi mi o glavi, a kamoli neće sada ovaj Benjaminovac! Pustite ga neka proklinje ako mu je Jahve to zapovjedio.  <span class="brojRetka" id="12">12</span>Možda će Jahve pogledati na moju nevolju te mi vratiti dobro za njegovu današnju psovku.«</p><p class="pocetakParagrafa"> <span class="brojRetka" id="13">13</span>Zatim David sa svojim ljudima nastavi put, a Šimej iđaše gorskom stranom usporedo s njim, neprestano psujući, bacajući kamenje i dižući prašinu.  <span class="brojRetka" id="14">14</span>Kralj i sav narod koji ga je pratio stigoše umorni i ondje odahnuše.</p><p class="noviRedak"> <h4>Hušaj kod Abšaloma</h4><p class="pocetakParagrafa"> <span class="brojRetka" id="15">15</span>Abšalom je međutim sa svim narodom izraelskim ušao u Jeruzalem; i Ahitofel bijaše s njim.  <span class="brojRetka" id="16">16</span>A kad je Hušaj Arčanin, Davidov prijatelj, došao k Abšalomu, reče Hušaj Abšalomu: »Živio kralj! Živio kralj!«  <span class="brojRetka" id="17">17</span>A Abšalom upita Hušaja: »Je li to tvoja vjernost prema tvome prijatelju? Zašto nisi otišao sa svojim prijateljem?«  <span class="brojRetka" id="18">18</span>A Hušaj odgovori Abšalomu: »Ne, nego koga je izabrao Jahve i ovaj narod i svi Izraelci, njegov ću biti i s njim ću ostati.  <span class="brojRetka" id="19">19</span>A drugo: kome ću služiti? Zar ne njegovu sinu? Kako sam služio tvojemu ocu, tako ću služiti tebi.«</p><p class="noviRedak"> <h4>Abšalom i Davidove inoče</h4><p class="pocetakParagrafa"> <span class="brojRetka" id="20">20</span>Potom se Abšalom obrati Ahitofelu: »Savjetuj sada: što da činimo?«  <span class="brojRetka" id="21">21</span>Ahitofel odgovori Abšalomu: »Uđi k inočama svoga oca, koje je ostavio da čuvaju palaču: tada će sav Izrael čuti da si u zavadi sa svojim ocem, pa će se ohrabriti svi oni koji su pristali uz tebe.«  <span class="brojRetka" id="22">22</span>Tada razapeše za Abšaloma šator na krovu i Abšalom uđe k inočama svoga oca na oči svemu Izraelu.  <span class="brojRetka" id="23">23</span>A savjet što bi ga dao Ahitofel u ono vrijeme vrijedio je kao odgovor Božji; toliko je vrijedio svaki Ahitofelov savjet i kod Davida i kod Abšaloma.</p></p></p></p>