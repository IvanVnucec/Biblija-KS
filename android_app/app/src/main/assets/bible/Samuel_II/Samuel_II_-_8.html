<h4>Davidovi ratovi</h4><p class="pocetakParagrafa"> <span class="brojRetka" id="1">1</span>Poslije toga David porazi Filistejce i pokori ih te ote Gat s njegovim selima iz filistejskih ruku.  <span class="brojRetka" id="2">2</span>Porazi i Moapce i izmjeri ih uzicom polegavši ih po zemlji: dvije uzice odmjeri onih koje treba pogubiti, a jednu punu uzicu onih koje treba ostaviti na životu. Tako Moapci postadoše Davidovi podanici koji su mu donosili danak.</p><p class="pocetakParagrafa"> <span class="brojRetka" id="3">3</span>David je porazio i Hadadezera, Rehobova sina, sopskoga kralja, kad je izišao da proširi svoju vlast do Rijeke.  <span class="brojRetka" id="4">4</span>David zarobi od njega tisuću i sedam stotina konjanika i dvadeset tisuća pješaka; ispresijecao je petne žile svim konjima od bojnih kola; ostavio ih je samo stotinu.  <span class="brojRetka" id="5">5</span>Damaščanski su Aramejci došli u pomoć Hadadezeru, sopskome kralju, ali je David pobio među Aramejcima dvadeset i dvije tisuće ljudi.  <span class="brojRetka" id="6">6</span>Postavio je namjesnike u Damaščanskom Aramu. Tako Aramejci postadoše Davidovi podanici i moradoše mu plaćati danak. Jahve je davao pobjedu Davidu kuda je god išao.  <span class="brojRetka" id="7">7</span>David zaplijeni zlatne štitove što ih imahu Hadadezerove sluge i donese ih u Jeruzalem.  <span class="brojRetka" id="8">8</span>Iz Tebaha i iz Berotaja, Hadadezerovih gradova, donese kralj David silnu mjed.</p><p class="pocetakParagrafa"> <span class="brojRetka" id="9">9</span>Kad je čuo hamatski kralj Tou da je David porazio svu Hadadezerovu vojsku,  <span class="brojRetka" id="10">10</span>poslao je svoga sina Hadorama kralju Davidu da ga pozdravi i da mu čestita što je vojevao protiv Hadadezera i porazio ga, jer je Hadadezer bio u ratu s Touom; Hadoram donese srebrnih, zlatnih i mjedenih predmeta.  <span class="brojRetka" id="11">11</span>I njih kralj David posveti Jahvi sa srebrom i zlatom što ga bijaše uzeo od svih naroda koje je pokorio:  <span class="brojRetka" id="12">12</span>od Aramaca, Moabaca, Amonaca, Filistejaca i od Amalečana te od plijena Hadadezera, Rehobova sina, kralja Sobe.</p><p class="pocetakParagrafa"> <span class="brojRetka" id="13">13</span>David steče novu slavu kad je na povratku porazio Edomce, u Slanoj dolini, osamnaest tisuća njih.  <span class="brojRetka" id="14">14</span>I postavi upravitelje u Edomu, i svi Edomci postadoše podanici Davidovi. I kuda je god David išao, Jahve mu davaše pobjedu.</p><p class="noviRedak"> <h4>Uprava kraljevstva</h4><p class="pocetakParagrafa"> <span class="brojRetka" id="15">15</span>David kraljevaše nad svim Izraelom, čineći pravo i pravicu svemu svome narodu.  <span class="brojRetka" id="16">16</span>Joab, sin Sarvijin, zapovijedaše vojskom, a Jošafat, sin Ahiludov, bijaše ljetopisac.  <span class="brojRetka" id="17">17</span>Sadok, sin Ahitubov, i Ebjatar, sin Ahimelekov, bijahu svećenici; Seraja bijaše državni pisar;  <span class="brojRetka" id="18">18</span>Benaja, sin Jojadin, zapovijedaše Kerećanima i Pelećanima; Davidovi sinovi bijahu namjesnici.</p></p>