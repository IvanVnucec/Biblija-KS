<h4>Kovčeg saveza u Jeruzalemu</h4><p class="pocetakParagrafa"> <span class="brojRetka" id="1">1</span>Jednoga dana David opet skupi svu izabranu momčad u Izraelu, trideset tisuća ljudi.  <span class="brojRetka" id="2">2</span>Zatim David i sva vojska što je bila s njim krenu na put i odoše u Baalu Judinu da odande donesu Kovčeg Božji, što nosi ime Jahve Sebaota koji stoluje nad kerubinima.  <span class="brojRetka" id="3">3</span>Kovčeg Božji metnuše na nova kola, iznijevši ga iz kuće Abinadabove, koja je stajala na brežuljku. Uza i Ahjo, Abinadabovi sinovi, pratili su kola.  <span class="brojRetka" id="4">4</span>Uza je stupao kraj Kovčega Božjeg, a Ahjo išao pred njim.  <span class="brojRetka" id="5">5</span>David i sav dom Izraelov igrahu pred Jahvom iz sve snage pjevajući uza zvuke citara, harfa, bubnjeva, udaraljki i cimbala.  <span class="brojRetka" id="6">6</span>Kad su došli do Nakonova gumna, posegnu Uza rukom za Kovčegom Božjim da ga pridrži jer ga volovi umalo ne prevrnuše.  <span class="brojRetka" id="7">7</span>Ali se Jahve razgnjevio na Uzu: Bog ga na mjestu udari za taj prijestup, tako da je umro ondje, kraj Kovčega Božjega.  <span class="brojRetka" id="8">8</span>Davidu bijaše žao što je Jahve onako udario Uzu, i on prozva ono mjesto Peres Uza, kako se zove i dan-danas.</p><p class="pocetakParagrafa"> <span class="brojRetka" id="9">9</span>Toga se dana David uplaši Jahve i reče u sebi: »Kako bi mogao doći k meni Kovčeg Jahvin?«  <span class="brojRetka" id="10">10</span>Zato David ne htjede dovesti Kovčeg Jahvin k sebi, u Davidov grad, nego ga otpremi u kuću Obed-Edoma iz Gata.  <span class="brojRetka" id="11">11</span>I ostade Jahvin Kovčeg u kući Obed-Edomovoj u Gatu tri mjeseca i Jahve blagoslovi Obed-Edoma i svu njegovu obitelj.</p><p class="pocetakParagrafa"> <span class="brojRetka" id="12">12</span>Kad su kralju javili da je Jahve blagoslovio Obed-Edomovu obitelj i sav njegov posjed zbog Kovčega Božjeg, ode David i ponese Kovčeg Božji iz Obed-Edomove kuće gore u Davidov grad s velikim veseljem.  <span class="brojRetka" id="13">13</span>Tek što su nosioci Kovčega Božjeg pokročili šest koraka, David žrtvova vola i tovna ovna.  <span class="brojRetka" id="14">14</span>David je igrao iz sve snage pred Jahvom, a bio je ogrnut samo lanenim oplećkom.  <span class="brojRetka" id="15">15</span>Tako su David i sav Izraelov dom nosili gore Kovčeg Jahvin kličući i trubeći u rog.</p><p class="pocetakParagrafa"> <span class="brojRetka" id="16">16</span>A kad je Kovčeg Jahvin ulazio u Davidov grad, Šaulova je kći Mikala gledala kroz prozor i vidjela kralja Davida kako skače i vrti se pred Jahvom i prezre ga ona u svome srcu.  <span class="brojRetka" id="17">17</span>Tada unesoše Kovčeg Jahvin i postaviše ga usred šatora koji mu bijaše razapeo David. Onda David prinese pred Jahvom paljenice i pričesnice.  <span class="brojRetka" id="18">18</span>Pošto je prinio paljenice i pričesnice, David blagoslovi narod imenom Jahve Sebaota.  <span class="brojRetka" id="19">19</span>Potom razdijeli među sav narod, među sve mnoštvo Izraelovo, ljudima i ženama, svakome po jedan kruh, komad mesa i kolač od suhoga grožđa. Zatim se raziđe sav narod, svaki svojoj kući.</p><p class="pocetakParagrafa"> <span class="brojRetka" id="20">20</span>Kad se David vratio kući da blagoslovi svoju obitelj, Šaulova kći Mikala iziđe ususret Davidu i reče mu: »Kako se časno danas ponio Izraelov kralj kad se otkrio pred očima sluškinja slugu svojih kao što se otkriva prost čovjek!«  <span class="brojRetka" id="21">21</span>Ali David odgovori Mikali: »Pred Jahvom ja igram! Tako mi živoga Jahve, koji me izabrao mjesto tvog oca i mjesto svega njegova doma da me postavi za kneza nad Izraelom, narodom Jahvinim: pred Jahvom ću igrati!  <span class="brojRetka" id="22">22</span>I još ću se dublje poniziti. Bit ću neznatan u tvojim očima, ali pred sluškinjama o kojima govoriš, pred njima ću biti u časti.«  <span class="brojRetka" id="23">23</span>A Mikala, Šaulova kći, ne imade poroda do dana svoje smrti.</p>