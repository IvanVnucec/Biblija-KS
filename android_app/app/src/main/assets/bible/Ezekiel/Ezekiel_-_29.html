<h4>Protiv Egipta</h4><p class="pocetakParagrafa"> <span class="brojRetka" id="1">1</span>Godine desete, desetoga mjeseca, dvanaestoga dana, dođe mi riječ Jahvina:  <span class="brojRetka" id="2">2</span>»Sine čovječji, okreni lice faraonu, kralju egipatskom, i prorokuj protiv njega i protiv sveg Egipta.  <span class="brojRetka" id="3">3</span>Govori i reci:</p><p class="stih1">Ovako govori Jahve Gospod:</p><p class="stih1">‘Evo me protiv tebe, faraone,</p><p class="stih2">kralju egipatski,</p><p class="stih1">golemi krokodile</p><p class="stih2">što ležiš usred rijeka svojih.</p><p class="stih1">Ti reče: ‘Rijeke su moje,</p><p class="stih2">sebi sam ih načinio.’</p><p class="stih1"> <span class="brojRetka" id="4">4</span>I zato ću ti kuke zarit’ u gubicu</p><p class="stih2">i sve ribe rijeka tvojih zalijepiti na krljušti tvoje.</p><p class="stih1">Izvući ću te iz rijeka tvojih</p><p class="stih2">sa svim ribama rijeka tvojih</p><p class="stih2">zalijepljenim na tvoje krljušti.</p><p class="stih1"> <span class="brojRetka" id="5">5</span>Bacit ću u pustinju tebe</p><p class="stih2">i sve ribe iz rijeka tvojih.</p><p class="stih1">Na tlo ćeš poljsko pasti,</p><p class="stih2">nitko te neće podić’ ni sahraniti,</p><p class="stih1">zvijerima zemaljskim i nebeskim pticama</p><p class="stih2">dat ću te za hranu!</p><p class="stih1"> <span class="brojRetka" id="6">6</span>I znat će svi stanovnici Egipta</p><p class="stih2">da sam ja Jahve.</p><p class="stih1">Jer ti bješe trska</p><p class="stih2">za oslonac domu Izraelovu!</p><p class="stih1"> <span class="brojRetka" id="7">7</span>Kad te u ruku uhvatiše, ti se slomi</p><p class="stih2">i rane im otvori;</p><p class="stih1">a kad se na te osloniše, ti prepuče</p><p class="stih2">i bedra im sva izrani.’</p><p class="stih1"> <span class="brojRetka" id="8">8</span>Stog ovako govori Jahve Gospod:</p><p class="stih1">‘Gle, dovest ću mač svoj na te,</p><p class="stih2">istrijebit ću iz tebe i ljude i stoku!</p><p class="stih1"> <span class="brojRetka" id="9">9</span>Sva će zemlja egipatska pustoš biti i razvalina,</p><p class="stih2">i oni će znati</p><p class="stih2">da sam ja Jahve!</p><p class="pocetakParagrafa">Jer ti reče: ‘Rijeka je moja, sebi je načinih.’  <span class="brojRetka" id="10">10</span>Zato evo me na te i na rijeke tvoje da pretvorim zemlju egipatsku u pustinju i pustoš od Migdola do Sevana i do granice etiopske!  <span class="brojRetka" id="11">11</span>Neće njome više prolaziti noga ljudska ni noga životinjska, ostat će nenaseljena četrdeset godina.  <span class="brojRetka" id="12">12</span>Od zemlje ću egipatske načiniti pustoš sred zemalja opustošenih, a gradovi njezini bit će četrdeset godina ruševine među razvaljenim gradovima. I raspršit ću Egipćane među narode i rasijat ću ih po zemljama.’</p><p class="pocetakParagrafa"> <span class="brojRetka" id="13">13</span>Jer, ovako govori Jahve Gospod: ‘Kad mine četrdeset godina, sakupit ću opet sve Egipćane između narodâ kamo bijahu raspršeni.  <span class="brojRetka" id="14">14</span>Vratit ću izgnanike egipatske, vratit ću ih opet u zemlju Patros, domovinu njihovu, da osnuju ondje slabo kraljevstvo.  <span class="brojRetka" id="15">15</span>Ono će biti najmanje od svih kraljevstava, da se više nikad ne digne nad druge narode. Smanjit ću ga da više nikad ne podjarmi drugih naroda  <span class="brojRetka" id="16">16</span>i da više ne bude uzdanje domu Izraelovu. Nek’ mu u pamet doziva grijehe koje bijaše počinio okrećući se za njima. I oni će spoznati da sam ja Jahve.’«</p><p class="pocetakParagrafa"> <span class="brojRetka" id="17">17</span>Godine dvadeset i sedme, prvoga dana prvoga mjeseca, dođe mi riječ Jahvina:  <span class="brojRetka" id="18">18</span>»Sine čovječji, kralj babilonski Nabukodonozor krenu s vojskom na velik pohod protiv grada Tira. I svaka glava ogolje i svako se rame odadrije. Ali ni on ni vojska mu ne imahu nikakve dobiti od toga što krenuše na Tir.  <span class="brojRetka" id="19">19</span>Stoga ovako govori Jahve Gospod: ‘Gle, predat ću Nabukodonozoru, kralju babilonskome, zemlju egipatsku. Odnijet će joj blago, nagrabiti plijena i opljačkati je. To će biti plaća vojsci njegovoj.  <span class="brojRetka" id="20">20</span>Za trud što na Tir krenu dat ću mu svu zemlju egipatsku, jer za me bijaše radio’ – riječ je Jahve Gospoda.  <span class="brojRetka" id="21">21</span>‘U onaj ću dan učiniti da izraste rog domu Izraelovu, a tebi ću usta otvoriti među njima. I znat će da sam ja Jahve.’«</p>