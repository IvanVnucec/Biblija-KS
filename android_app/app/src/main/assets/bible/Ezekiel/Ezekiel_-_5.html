<p class="pocetakParagrafa"> <span class="brojRetka" id="1">1</span>A ti, sine čovječji, uzmi mač naoštren, uzmi ga kao britvu brijačku i obrij glavu i bradu. Zatim uzmi mjerice i porazdijeli.  <span class="brojRetka" id="2">2</span>Trećinu spali posred grada ognjem kad se navrše dani tvoje opsade; trećinu uzmi i sasijeci mačem oko grada; trećinu baci u vjetar – i svoj ću mač trgnuti na njih.  <span class="brojRetka" id="3">3</span>Uzmi malo i zaveži u skute haljine.  <span class="brojRetka" id="4">4</span>Od toga opet nešto uzmi, baci u vatru i spali: odatle će se razgorjeti vatra svemu domu Izraelovu!«</p><p class="pocetakParagrafa"> <span class="brojRetka" id="5">5</span>Ovako govori Jahve Gospod: »Ovo je Jeruzalem! Postavih ga u središte narodâ, okružih ga zemljama!  <span class="brojRetka" id="6">6</span>Ali se on odupro mojim naredbama većma nego pogani, zakonima mojim većma nego zemlje koje ga okružuju.«  <span class="brojRetka" id="7">7</span>Stoga ovako govori Jahve Gospod: »Buntovniji ste od naroda koji vas okružuju, ne hodite po mojim zakonima i ne vršite ni mojih naredaba ni naredaba okolnih naroda.«  <span class="brojRetka" id="8">8</span>Zato ovako govori Jahve Gospod:</p><p class="pocetakParagrafa">»Evo i mene protiv tebe! Izvršit ću sud svoj nad tobom na oči svih naroda.  <span class="brojRetka" id="9">9</span>Zbog tvojih gadosti učinit ću s tobom što još ne učinih nikada nit ću ikad učiniti:  <span class="brojRetka" id="10">10</span>posred tebe očevi će jesti sinove, a sinovi očeve; izvršit ću sud svoj nad tobom i sav ostatak tvoj predati svim vjetrovima!  <span class="brojRetka" id="11">11</span>Života mi moga!« – riječ je Jahve Gospoda – »svakojakim grozotama i gadostima ti uistinu oskvrnu moje svetište. I ja ću sada brijati i oko se moje neće sažaliti i neću se smilovati:  <span class="brojRetka" id="12">12</span>trećina će tvojih žitelja posred tebe od kuge skončati i od gladi umrijeti; trećina će oko tebe od mača pasti; trećinu ću predati vjetrovima – i mač ću svoj trgnuti na njih!  <span class="brojRetka" id="13">13</span>Tako ću iskaliti gnjev svoj i smirit će se jarost moja kad im se osvetim. I kad iskalim jarost svoju nad njima, spoznat će da sam to ja, Jahve, u ljubomori svojoj bio rekao.  <span class="brojRetka" id="14">14</span>Opustošit ću te, izvrgnut ću te ruglu naroda koji te okružuju, na oči svim prolaznicima.  <span class="brojRetka" id="15">15</span>Da, bit ćeš na ruglo i sramotu, opomena i užas okolnim narodima kad izvršim protiv tebe sve svoje sudove kažnjavajući gnjevno, jarosno. Ja, Jahve, rekoh!  <span class="brojRetka" id="16">16</span>I kad na vas pustim ljute strijele gladi što zatiru, koje ću pustiti na vas da vas uništim i glađu zatrem – uništit ću vam i posljednju pričuvu kruha.  <span class="brojRetka" id="17">17</span>A povrh gladi pustit ću na vas i divlje zvijeri koje će ti djecu rastrgati; kuga će te i krv preplaviti: pod mač ću te svoj okrenuti. Ja, Jahve, rekoh!«</p>