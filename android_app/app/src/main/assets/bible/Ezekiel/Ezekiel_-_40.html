<h2>IV. EZEKIELOV ZAKON</h2><h4>Budući Dom</h4><p class="pocetakParagrafa"> <span class="brojRetka" id="1">1</span>Godine dvadeset i pete za našega izgnanstva, početkom godine, prvoga mjeseca, desetoga dana, a četrnaest godina otkako pade Grad, upravo onoga dana spusti se na me ruka Jahvina.  <span class="brojRetka" id="2">2</span>I odvede me u božanskom viđenju u zemlju Izraelovu te me postavi na veoma visoku goru: Na njoj, s južne strane, bijaše nešto kao sazidan grad.  <span class="brojRetka" id="3">3</span>Povede me onamo, i gle: čovjek, sjajan kao mjed, stajaše na vratima, s lanenim užetom i mjeračkom trskom u ruci.  <span class="brojRetka" id="4">4</span>I taj mi čovjek reče: »Sine čovječji, gledaj svojim očima i slušaj svojim ušima, popamti sve što ću ti pokazati, jer si doveden ovamo da ti pokažem. Objavi domu Izraelovu sve što ovdje vidiš.«</p><p class="noviRedak"> <h4>Vanjski zid Doma</h4><p class="pocetakParagrafa"> <span class="brojRetka" id="5">5</span>I gle, zdanje sve uokolo opasano zidom. Čovjek držaše u ruci mjeračku trsku od šest lakata, a svaki lakat bijaše za jedan dlan duži od običnoga lakta. On izmjeri zdanje. Širina: jedna trska, visina: jedna trska.</p><p class="noviRedak"> <h4>Istočna vrata Doma</h4><p class="pocetakParagrafa"> <span class="brojRetka" id="6">6</span>Zatim pođe k vratima što bijahu okrenuta k istoku. Uspe se uza stepenice i izmjeri prag vrata. Širina: jedna trska.  <span class="brojRetka" id="7">7</span>A svaka klijet jednu trsku dugačka i jednu trsku široka. Između klijeti: pet lakata. Prag vrata sa strane njihova trijema, iznutra, jedna trska.  <span class="brojRetka" id="8">8</span>Izmjeri trijem vrata iznutra: bijaše osam lakata širok,  <span class="brojRetka" id="9">9</span>a njegovi polustupovi dva lakta. Trijem vrata bijaše s nutarnje strane.  <span class="brojRetka" id="10">10</span>Na svakoj strani istočnih vrata bijahu po tri klijeti. I sve tri bijahu iste mjere. Tako i polustupovi: s obje strane bijahu iste mjere.  <span class="brojRetka" id="11">11</span>Zatim izmjeri vrata: bijahu deset lakata široka i trinaest lakata visoka.  <span class="brojRetka" id="12">12</span>Pred klijetima bijaše s jedne i s druge strane ograda od jednog lakta. Svaka klijet: šest lakata s jedne i šest lakata s druge strane.  <span class="brojRetka" id="13">13</span>A zatim izmjeri vrata od stražnje strane jedne klijeti do stražnje strane nasuprotne klijeti, u širinu: bijaše dvadeset i pet lakata; otvor pred otvorom.  <span class="brojRetka" id="14">14</span>Izmjeri i trijem: dvadeset lakata. Predvorje bijaše sve uokolo trijema vrata.  <span class="brojRetka" id="15">15</span>Od ulaznog pročelja vrata do nasuprotne strane njihova trijema bijaše pedeset lakata.  <span class="brojRetka" id="16">16</span>Na klijetima i njihovim dovracima, s unutrašnje strane sve uokolo, a tako i u trijemu, bijahu prozori s rešetkama. Takvi su prozori bili iznutra, sve naokolo, a na polustupovima palme.</p><p class="noviRedak"> <h4>Vanjsko predvorje Doma</h4><p class="pocetakParagrafa"> <span class="brojRetka" id="17">17</span>Zatim me povede u vanjsko predvorje Doma. I gle, sve oko predvorja prostorije i pločnik. Trideset prostorija na pločniku.  <span class="brojRetka" id="18">18</span>Pločnik bijaše sa svake strane vrata i odgovaraše razini vrata. To je donji pločnik.  <span class="brojRetka" id="19">19</span>On izmjeri širinu predvorja od donjih vrata do unutrašnjega predvorja, s vanjske strane: sto lakata na istok i na sjever.</p><p class="noviRedak"> <h4>Sjeverna vrata Doma</h4><p class="pocetakParagrafa"> <span class="brojRetka" id="20">20</span>Sjevernim vratima vanjskoga predvorja izmjeri širinu i dužinu.  <span class="brojRetka" id="21">21</span>I ta su imala po tri klijeti sa svake strane, a stupovi im i trijemovi istih mjera kao u prvih vrata: pedeset lakata u dužinu i dvadeset i pet lakata u širinu.  <span class="brojRetka" id="22">22</span>Prozori im, trijemovi i palme bijahu iste mjere kao na istočnim vratima, a na prilazu im sedam stepenica; trijem im bijaše s unutrašnje strane.  <span class="brojRetka" id="23">23</span>Unutrašnje predvorje imaše vrata što bijahu nasuprot sjevernim vratima; kao i istočna. On izmjeri: između jednih i drugih vrata bijaše sto lakata.</p><p class="noviRedak"> <h4>Južna vrata Doma</h4><p class="pocetakParagrafa"> <span class="brojRetka" id="24">24</span>Zatim me povede na jug, i gle: i ondje vrata. Izmjeri ondje klijeti, polustupove i trijemove: bijahu iste mjere.  <span class="brojRetka" id="25">25</span>Ona, kao i njihovi trijemovi, imahu sve uokolo prozore što bijahu kao i oni prvi. Dužina je i tu iznosila pedeset lakata, a širina dvadeset i pet.  <span class="brojRetka" id="26">26</span>K vratima je vodilo sedam stuba; trijem im je bio s unutrašnje strane, a na stupovima imahu po jednu palmu sa svake strane.  <span class="brojRetka" id="27">27</span>Unutrašnje predvorje imaše jedna vrata i s južne strane. On izmjeri: od tih vrata do južnih vrata – sto lakata.</p><p class="noviRedak"> <h4>Unutrašnje predvorje i južna vrata</h4><p class="pocetakParagrafa"> <span class="brojRetka" id="28">28</span>Zatim me na južna vrata uvede u unutrašnje predvorje. I izmjeri južna vrata: bijahu istih mjera.  <span class="brojRetka" id="29">29</span>Klijeti, stupovi i trijemovi bijahu istih mjera. Vrata i njihov trijem imahu svud unaokolo prozore. Pedeset lakata bijaše tu u dužinu, dvadeset i pet lakata u širinu.  <span class="brojRetka" id="30">30</span>A sve uokolo trijemovi: dvadeset i pet lakata dugi, a pet lakata široki.  <span class="brojRetka" id="31">31</span>Trijemovi su se pružili prema vanjskom predvorju. Na polustupovima njihovim palme, a stubište im je imalo osam stuba.</p><p class="noviRedak"> <h4>Istočna vrata predvorja</h4><p class="pocetakParagrafa"> <span class="brojRetka" id="32">32</span>Zatim me povede k istočnim vratima unutrašnjega predvorja. I izmjeri vrata: bijahu istih mjera.  <span class="brojRetka" id="33">33</span>Klijeti im, polustupovi i trijemovi bijahu također istih mjera. Vrata i njihov trijem imahu svud naokolo prozore. U dužinu bješe pedeset lakata, u širinu dvadeset i pet.  <span class="brojRetka" id="34">34</span>Trijem im se pružao prema vanjskom predvorju. Na njihovim polustupovima s ove i s one strane bijahu palme. Stubište im imaše osam stuba.</p><p class="noviRedak"> <h4>Sjeverna vrata predvorja</h4><p class="pocetakParagrafa"> <span class="brojRetka" id="35">35</span>Zatim me povede k sjevernim vratima. I izmjeri ih: bijahu istih mjera.  <span class="brojRetka" id="36">36</span>Klijeti im, polustupovi i trijemovi bijahu također istih mjera. Vrata i njihov trijem imahu svud uokolo prozore. Pedeset je lakata tu bilo u dužinu, a dvadeset i pet u širinu.  <span class="brojRetka" id="37">37</span>Trijem je sezao do vanjskoga predvorja. Na polustupovima s ove i one strane bijahu palme. Stubište imaše osam stuba.</p><p class="noviRedak"> <h4>Pomoćne prostorije</h4><p class="pocetakParagrafa"> <span class="brojRetka" id="38">38</span>Uz trijemove vrata bijaše prostor s posebnim ulazom. Ondje su se ispirale žrtve paljenice.  <span class="brojRetka" id="39">39</span>U trijemu vrata s jedne i s druge strane bijahu po dva stola za klanje paljenicâ, okajnicâ i naknadnicâ.  <span class="brojRetka" id="40">40</span>I s vanjske strane onomu tko ulazi na ulaz sjevernih vrata bijahu dva stola; i s druge strane, prema trijemu vrata, dva stola.  <span class="brojRetka" id="41">41</span>Četiri stola, dakle, s jedne, a četiri stola s druge strane vrata: u svemu osam stolova, na kojima se klahu žrtve.  <span class="brojRetka" id="42">42</span>Osim toga, četiri stola za paljenice, od klesanoga kamena. Bili su po lakat i pol široki i lakat visoki. Na njima je stajao pribor za klanje žrtava paljenica i klanica.  <span class="brojRetka" id="43">43</span>Stolovi bijahu sve uokolo obrubljeni žljebićima od jednoga dlana, zavrnutima unutra. Na stolove se stavljalo žrtveno meso.</p><p class="pocetakParagrafa"> <span class="brojRetka" id="44">44</span>Zatim me povede u unutrašnje predvorje. U unutrašnjem predvorju bijahu dvije prostorije: jedna bijaše sa strane sjevernih vrata, okrenuta prema jugu, a druga sa strane južnih vrata, okrenuta prema sjeveru.  <span class="brojRetka" id="45">45</span>I on mi reče: »Ta prostorija što je okrenuta na jug određena je za svećenike koji obavljaju službu u Domu.  <span class="brojRetka" id="46">46</span>A prostorija što je okrenuta na sjever jest za svećenike koji obavljaju službu na žrtveniku. To su sinovi Sadokovi, oni između sinova Levijevih koji smiju prići k Jahvi da mu služe!«</p><p class="noviRedak"> <h4>Unutrašnje predvorje</h4><p class="pocetakParagrafa"> <span class="brojRetka" id="47">47</span>On izmjeri predvorje. Dužina: sto lakata, širina: sto lakata; bijaše četverouglasto. Pred Domom stajaše žrtvenik.</p><p class="noviRedak"> <h4>Glavni ulaz Doma</h4><p class="pocetakParagrafa"> <span class="brojRetka" id="48">48</span>A zatim me povede k trijemu. Izmjeri polustupove trijema: bijaše pet lakata na jednoj i pet lakata na drugoj strani. Vrata bijahu široka tri lakta s jedne i tri lakta s druge strane.  <span class="brojRetka" id="49">49</span>Trijem bijaše dugačak dvadeset lakata, a širok dvanaest lakata. Deset je stepenica vodilo onamo. Na dovratnicima s jedne i s druge strane stajaše po jedan stup.</p></p></p></p></p></p></p></p></p></p></p></p>