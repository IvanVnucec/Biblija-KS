<h4>Protiv idolopoklonstva</h4><p class="pocetakParagrafa"> <span class="brojRetka" id="1">1</span>Uto k meni dođoše neki od starješina Izraelovih i sjedoše preda me.  <span class="brojRetka" id="2">2</span>I dođe mi riječ Jahvina:  <span class="brojRetka" id="3">3</span>»Sine čovječji! Ti ljudi nose kumire u srcu i upiru oči u ono što ih na grijeh potiče. Pa zar da trpim da u mene traže savjeta?  <span class="brojRetka" id="4">4</span>Zato im reci: Ovako govori Jahve Gospod: ‘Tko god iz doma Izraelova nosi u srcu kumire i upire oči u ono što ga na grijeh potiče, a dolazi k proroku, ja, Jahve, odgovorit ću mu prema mnoštvu njegovih kumira,  <span class="brojRetka" id="5">5</span>da uhvatim za srce dom Izraelov koji se zbog idola svojih odmetnu od mene.’</p><p class="pocetakParagrafa"> <span class="brojRetka" id="6">6</span>Zato reci domu Izraelovu: Ovako govori Jahve Gospod: ‘Obratite se, odvratite se od kumira svojih! Odvratite lice od gnusoba svojih!  <span class="brojRetka" id="7">7</span>Jer tko se god iz doma Izraelova i od došljaka koji se nastaniše u Izraelu odmetne od mene i u srcu nosi kumire i upire oči u ono što ga potiče na grijeh, pa unatoč tome dođe k proroku da preko njega u mene traži savjeta, njemu ću ja, Jahve, sam odgovoriti;  <span class="brojRetka" id="8">8</span>okrenut ću se protiv njega i učinit ću od njega poslovičan primjer: iskorijenit ću ga iz svojega naroda! I znat ćete da sam ja Jahve.</p><p class="pocetakParagrafa"> <span class="brojRetka" id="9">9</span>Ako li se prorok dadne zavesti i progovori, bilo bi to kao da sam ja, Jahve, zaveo toga proroka: ruku ću podići na njega i iskorijenit ću ga iz svojega naroda izraelskoga.  <span class="brojRetka" id="10">10</span>Obojica će podjednako snositi grijeh svoj: grijeh prorokov jednak je grijehu onoga koji je u njega tražio savjeta.  <span class="brojRetka" id="11">11</span>I tako se dom Izraelov više neće odmetati od mene i neće se više kaljati svojim opačinama: on će biti narod moj, a ja ću biti njegov Bog’ – riječ je Jahve Gospoda.«</p><p class="noviRedak"> <h4>Osobna odgovornost</h4><p class="pocetakParagrafa"> <span class="brojRetka" id="12">12</span>I dođe mi riječ Jahvina:  <span class="brojRetka" id="13">13</span>»Sine čovječji, zgriješi li koja zemlja protiv mene nevjerom i ja podignem ruku na nju te joj uništim i posljednju pričuvu kruha i pustim na nju glad da zatrem u njoj sve ljude i stoku;  <span class="brojRetka" id="14">14</span>preostanu li u njoj samo tri čovjeka – Noa, Daniel i Job – ti će se svojom pravednošću spasiti« – riječ je Jahve Gospoda.  <span class="brojRetka" id="15">15</span>»Također, ako na tu zemlju pustim divlje zvijeri da joj djecu unište a nju pretvore u pustinju, kojom se zbog zvijeri više nitko neće usuditi proći;  <span class="brojRetka" id="16">16</span>preostanu li u njoj samo ta tri čovjeka, života mi moga« – riječ je Jahve Gospoda – »oni neće spasiti ni sinova ni kćeri, nego samo sebe, a zemlja će njihova postati prava pustinja.  <span class="brojRetka" id="17">17</span>Ili, ako ja trgnem mač na tu zemlju govoreći: ‘Maču, prođi ovom zemljom!’ da istrijebim u njoj sve ljude i stoku,  <span class="brojRetka" id="18">18</span>a u njoj se nađu samo ona tri čovjeka, života mi moga« – riječ je Jahve Gospoda – »oni neće spasiti ni sinova ni kćeri, nego samo sebe.  <span class="brojRetka" id="19">19</span>Ili, ako ja pošaljem na tu zemlju kugu te izlijem na nju gnjev i pokolj da zatrem u njoj sve ljude i stoku,  <span class="brojRetka" id="20">20</span>a u njoj preostanu samo ona tri čovjeka, Noa, Daniel i Job, života mi moga« – riječ je Jahve Gospoda – »oni neće spasiti ni sinova ni kćeri, nego samo sebe svojom pravednošću.«</p><p class="pocetakParagrafa"> <span class="brojRetka" id="21">21</span>Ovako govori Jahve Gospod: »Ipak, ako na Jeruzalem pustim sva svoja četiri ljuta biča – mač, glad, divlju zvjerad i kugu – da zatrem u njemu sve ljude i stoku,  <span class="brojRetka" id="22">22</span>u njemu će ipak preživjeti ostatak koji će spasiti sinove i kćeri. I evo, oni će doći k vama da vidite njihovo vladanje i njihova djela i da se utješite, jer ćete upoznati: što god poduzeh protiv Jeruzalema, ne učinih bez razloga.  <span class="brojRetka" id="23">23</span>Da, kad vidite njihovo vladanje i njihova djela, utješit ćete se, jer ćete upoznati da ne učinih bez razloga što god poduzeh protiv Jeruzalema« – riječ je Jahve Gospoda.</p></p>