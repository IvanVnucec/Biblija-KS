<h4>Objava opsade Jeruzalema</h4><p class="pocetakParagrafa"> <span class="brojRetka" id="1">1</span>Godine devete, devetoga mjeseca, desetoga dana, dođe mi riječ Jahvina:  <span class="brojRetka" id="2">2</span>»Sine čovječji, zapiši ovaj dan: upravo danas kralj babilonski zaposjede Jeruzalem.  <span class="brojRetka" id="3">3</span>Pripovijedaj domu odmetničkom prispodobu. Reci im:</p><p class="stih1">Ovako govori Jahve Gospod:</p><p class="stih1">‘Pristavi lonac, pristavi</p><p class="stih2">i nalij vode u nj!</p><p class="stih1"> <span class="brojRetka" id="4">4</span>Baci u nj komade,</p><p class="stih2">sve najbolje komade mesa, but i pleće!</p><p class="stih2">Napuni ga ponajboljim kostima!</p><p class="stih1"> <span class="brojRetka" id="5">5</span>Uzmi najbolje od stada.</p><p class="stih2">Pod loncem vatru naloži.</p><p class="stih1">Neka dobro uzavri,</p><p class="stih2">neka se u njemu skuhaju i kosti.’</p><p class="noviRedak"> </p><p class="stih1"> <span class="brojRetka" id="6">6</span>Jer ovako govori Jahve Gospod:</p><p class="stih1">‘Jao gradu krvničkom,</p><p class="stih2">zarđalu loncu</p><p class="stih2">s kojega se rđa ne skida!</p><p class="stih1">A zatim komad po komad</p><p class="stih2">iz njega izvadi,</p><p class="stih2">ali za nj ne bacaj kockē!</p><p class="stih1"> <span class="brojRetka" id="7">7</span>Jer krv je njegova u njemu</p><p class="stih2">– na golu je kamenu ostavi,</p><p class="stih1">po zemlji je ne razlij</p><p class="stih2">gdje bi je prašina mogla prekriti!</p><p class="stih1"> <span class="brojRetka" id="8">8</span>Da se gnjev moj raspali,</p><p class="stih2">da mu odmazdim,</p><p class="stih1">ostavih krv njegovu na kamenu golom,</p><p class="stih2">da se ne pokrije.’</p><p class="noviRedak"> </p><p class="stih1"> <span class="brojRetka" id="9">9</span>Stoga ovako govori Jahve Gospod:</p><p class="stih1">‘Jao gradu krvničkome,</p><p class="stih2">jer ću veliku lomaču naložiti!</p><p class="stih1"> <span class="brojRetka" id="10">10</span>Skupi drva, vatru potpali,</p><p class="stih2">skuhaj meso, primiješaj začina,</p><p class="stih2">nek’ izgore i kosti!</p><p class="stih1"> <span class="brojRetka" id="11">11</span>A zatim ga prazna na žeravicu pristavi</p><p class="stih2">da mjed mu se usija</p><p class="stih1">i nečistoća njegova sva se rastopi,</p><p class="stih2">da se uništi rđa na njemu!</p><p class="pocetakParagrafa"> <span class="brojRetka" id="12">12</span>Grdne li muke! Ali se velika rđa ne dade s njega skinuti: i vatri odolje.  <span class="brojRetka" id="13">13</span>Sramotan je grijeh tvoj: htjedoh te očistiti, ali se ti ne htjede od grijeha očistiti; i zbog toga se više nećeš očistiti dok nad tobom ne iskalim gnjev svoj!  <span class="brojRetka" id="14">14</span>Ja, Jahve, rekoh! I riječ ću ispuniti; neću popustiti: I neću se smilovati niti ću se pokajati! Sudit ću te po putovima tvojim i po djelima tvojim!’ – riječ je Jahve Gospoda.«</p><p class="noviRedak"> <h4>Iskušenje prorokovo</h4><p class="pocetakParagrafa"> <span class="brojRetka" id="15">15</span>I dođe mi riječ Jahvina:  <span class="brojRetka" id="16">16</span>»Sine čovječji, evo, nenadanom smrću oduzet ću ti radost očinju! Ne tuguj, ne plači i ne roni suza!  <span class="brojRetka" id="17">17</span>Jecaj tiho, ali ne žali kao što se za mrtvima žali! I povij oko glave povez, a na noge obuj sandale. Ne prekrivaj brade i ne jedi žalobničke pogače.«</p><p class="pocetakParagrafa"> <span class="brojRetka" id="18">18</span>Ujutro tako prorokovah narodu, a uveče mi žena umrije te sutradan uradih kao što mi bijaše zapovjeđeno.  <span class="brojRetka" id="19">19</span>Narod me na to zapita: »Nećeš li nam reći što znači za nas to što ti radiš?«  <span class="brojRetka" id="20">20</span>Ja im odgovorih: »Dođe mi riječ Jahvina:  <span class="brojRetka" id="21">21</span>Reci domu Izraelovu: Ovako govori Jahve Gospod: ‘Evo, oskvrnut ću svoje svetište, vaš ponos snažni, radost vam očinju i čežnju duše vaše! I sinovi i kćeri koje ostaviste, od mača će pasti!  <span class="brojRetka" id="22">22</span>Tada ćete uraditi kao što i ja uradih: nećete prekrivati brade i nećete jesti žalobničke pogače!  <span class="brojRetka" id="23">23</span>Povit ćete povez oko glave i obuti na noge sandale! I nećete više tugovati ni plakati, nego ćete venuti zbog svojih nedjela i jecati jedan za drugim!  <span class="brojRetka" id="24">24</span>A Ezekiel će vam biti primjer: učinit ćete sve što je i on činio. Kad se to zbude, spoznat ćete da sam ja Jahve!’«</p><p class="pocetakParagrafa"> <span class="brojRetka" id="25">25</span>»A ti, sine čovječji, doista u dan kad im oduzmem snagu, dičnu radost njihovu, radost im očinju, slast duše njihove, sinove i kćeri njihove –  <span class="brojRetka" id="26">26</span>u taj će dan k tebi stići bjegunac da ti to dojavi!  <span class="brojRetka" id="27">27</span>U taj će se dan tvoja usta otvoriti, i ti ćeš tom bjeguncu progovoriti; nećeš više biti nijem. I tako ćeš im biti znak. I oni će spoznati da sam ja Jahve!«</p></p>