<h4>Prispodoba sa suhim kostima</h4><p class="pocetakParagrafa"> <span class="brojRetka" id="1">1</span>I spusti se na me ruka Jahvina i Jahve me u svojem duhu izvede i postavi usred doline pune kostiju.  <span class="brojRetka" id="2">2</span>Provede me kroz njih, svuda oko njih, i gle, bijaše ih u dolini veoma mnogo i bijahu sasvim suhe!  <span class="brojRetka" id="3">3</span>Reče mi: »Sine čovječji, mogu li ove kosti oživjeti?« Ja odgovorih: »Jahve Gospode, to samo ti znaš!«  <span class="brojRetka" id="4">4</span>Tad mi reče: »Prorokuj ovim kostima i reci im: ‘O suhe kosti, čujte riječ Jahvinu!’  <span class="brojRetka" id="5">5</span>Ovako govori Jahve Gospod ovim kostima: ‘Evo, duh ću svoj udahnuti u vas i oživjet ćete!  <span class="brojRetka" id="6">6</span>Žilama ću vas ispreplesti, mesom obložiti, kožom vas obaviti i duh svoj udahnuti u vas i oživjet ćete – i znat ćete da sam ja Jahve!’«</p><p class="pocetakParagrafa"> <span class="brojRetka" id="7">7</span>I ja stadoh prorokovati kao što mi bješe zapovjeđeno. I dok sam prorokovao, nastade šuškanje i pomicanje i kosti se stadoše pribirati.  <span class="brojRetka" id="8">8</span>Pogledah, i gle, po njima narasle žile i meso; kožom se presvukoše, ali duha još ne bijaše u njima.</p><p class="pocetakParagrafa"> <span class="brojRetka" id="9">9</span>I reče mi: »Prorokuj duhu, sine čovječji, prorokuj i reci: Ovako govori Jahve Gospod: ‘Od sva četiri vjetra dođi, duše, i dahni u ova trupla da ožive!’«  <span class="brojRetka" id="10">10</span>I stadoh prorokovati kao što mi zapovjedi, i duh uđe u njih i oživješe i stadoše na noge – vojska vrlo, vrlo velika.</p><p class="pocetakParagrafa"> <span class="brojRetka" id="11">11</span>Reče mi: »Sine čovječji, te kosti – to je sav dom Izraelov. Evo, oni vele: ‘Usahnuše nam kosti i propade nam nada, pogibosmo!’  <span class="brojRetka" id="12">12</span>Zato prorokuj i reci im. Ovako govori Jahve Gospod: ‘Ja ću otvoriti vaše grobove, izvesti vas iz vaših grobova, narode moj, i odvesti vas u zemlju Izraelovu!  <span class="brojRetka" id="13">13</span>I znat ćete da sam ja Jahve kad otvorim grobove vaše i kad vas izvedem iz vaših grobova, moj narode!  <span class="brojRetka" id="14">14</span>I duh svoj udahnut ću u vas da oživite, i dovest ću vas u vašu zemlju, i znat ćete da ja, Jahve, govorim i činim’ – riječ je Jahve Gospoda.«</p><p class="noviRedak"> <h4>Ujedinjenje Izraela i Judeje</h4><p class="pocetakParagrafa"> <span class="brojRetka" id="15">15</span>I dođe mi riječ Jahvina:  <span class="brojRetka" id="16">16</span>»Sine čovječji, uzmi drvo i napiši na njemu: ‘Juda i sinovi Izraelovi, njegovi saveznici!’ Onda uzmi drugo drvo i napiši na njemu: ‘Josip – drvo Efrajimovo – i sav dom Izraelov, njegov saveznik.’  <span class="brojRetka" id="17">17</span>I sastavi ih u jedno drvo da budu kao jedno u tvojoj ruci!  <span class="brojRetka" id="18">18</span>A kad te sinovi tvojega naroda zapitaju: ‘Hoćeš li nam objasniti što to znači?’ –  <span class="brojRetka" id="19">19</span>reci im: Ovako govori Jahve Gospod: ‘Evo, uzet ću drvo Josipovo, što je u ruci Efrajimovoj, drvo Josipovo i Izraelovih plemena, njegovih saveznika, i sastavit ću ga s drvetom Judinim te ću od njih načiniti jedno; oba će biti jedno u mojoj ruci.’</p><p class="pocetakParagrafa"> <span class="brojRetka" id="20">20</span>Oba drveta na koja to napišeš neka ti budu u ruci, njima naočigled.  <span class="brojRetka" id="21">21</span>I reci im: Ovako govori Jahve Gospod: ‘Evo, skupit ću sinove Izraelove iz naroda u koje dođoše, skupit ću ih odasvud i odvesti ih u zemlju njihovu.  <span class="brojRetka" id="22">22</span>I načinit ću od njih jedan narod u zemlji, u gorama Izraelovim, i bit će im svima jedan kralj, i oni više neće biti dva naroda i neće više biti razdijeljeni na dva kraljevstva.  <span class="brojRetka" id="23">23</span>I neće se više kaljati svojim kumirima, ni svojim grozotama, ni opačinama. Izbavit ću ih od svih njihovih nevjera kojima zgriješiše i očistit ću ih, i oni će biti moj narod, a ja njihov Bog.  <span class="brojRetka" id="24">24</span>I sluga moj David bit će im kralj i svima će im biti jedan pastir. Živjet će po mojim zakonima, čuvajući i vršeći moje naredbe.  <span class="brojRetka" id="25">25</span>Boravit će u zemlji koju dadoh sluzi svome Jakovu, u kojoj življahu oci vaši: u njoj će stanovati oni i njihovi sinovi, i sinovi sinova njihovih dovijeka. I moj sluga David bit će im knez dovijeka.  <span class="brojRetka" id="26">26</span>Sklopit ću s njima savez mira; bit će to savez vječan s njima. Utvrdit ću ih i razmnožiti i postavit ću svetište svoje zauvijek među njih.  <span class="brojRetka" id="27">27</span>Moj će šator biti među njima i ja ću biti Bog njihov, a oni narod moj!  <span class="brojRetka" id="28">28</span>I kad svetište moje bude zauvijek među njima, znat će svi narodi da sam ja Jahve, koji posvećujem Izraela.’«</p></p>