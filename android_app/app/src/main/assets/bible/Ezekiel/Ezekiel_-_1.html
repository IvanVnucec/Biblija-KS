<h2>UVOD</h2><p class="pocetakParagrafa"> <span class="brojRetka" id="1">1</span>Godine tridesete, četvrtoga mjeseca, petoga dana, kad bijah među izgnanicima na rijeci Kebaru, otvoriše se nebesa i ja ugledah božanska viđenja.  <span class="brojRetka" id="2">2</span>Petoga dana istoga mjeseca – godine pete otkako odvedoše u izgnanstvo kralja Jojakima –  <span class="brojRetka" id="3">3</span>riječ Jahvina dođe Ezekielu, sinu Buzijevu, svećeniku u zemlji kaldejskoj, na rijeci Kebaru. Spusti se na me ruka Jahvina.</p><p class="noviRedak"> <h4>Viđenje »Jahvinih kola«</h4><p class="pocetakParagrafa"> <span class="brojRetka" id="4">4</span>Pogledah, kad ono sa sjevera udario silan vihor, velik oblak, bukteći oganj obavijen sjajem; usred njega, usred ognja, nešto nalik na sjajnu kovinu.  <span class="brojRetka" id="5">5</span>Usred toga nešto kao četiri bića, obličjem slična čovjeku;  <span class="brojRetka" id="6">6</span>svako od njih s četiri obraza, u svakoga četiri krila.  <span class="brojRetka" id="7">7</span>Noge im ravne, a stopala kao u teleta; sijevahu poput glatke mjedi.  <span class="brojRetka" id="8">8</span>Ispod krila imahu na sve četiri strane ruke čovječje. I svako od njih četvero imaše svoj obraz i svoja krila.  <span class="brojRetka" id="9">9</span>Krila im se spajahu jedno s drugim. Idući, ne okretahu se: svako se naprijed kretaše.</p><p class="pocetakParagrafa"> <span class="brojRetka" id="10">10</span>I u sva četiri bijaše lice čovječje; u sva četiri zdesna lice lavlje; u sva četiri slijeva lice volujsko; i lice orlovsko u sva četiri.  <span class="brojRetka" id="11">11</span>Krila im bijahu gore raskriljena. Svako imaše dva krila što se spajahu i dva krila kojim tijelo pokrivahu.  <span class="brojRetka" id="12">12</span>I svako iđaše samo naprijed. A iđahu onamo kamo ih je duh gonio. I ne okretahu se idući.</p><p class="pocetakParagrafa"> <span class="brojRetka" id="13">13</span>A posred tih bića vidjelo se kao neko užareno ugljevlje, kao goruće zublje koje se među njima kretahu; iz ognja sijevaše i munje bljeskahu.  <span class="brojRetka" id="14">14</span>Bića trčahu i opet se vraćahu poput munje.</p><p class="pocetakParagrafa"> <span class="brojRetka" id="15">15</span>Dok ja promatrah, gle: na zemlji uza svako od četiri bića po jedan točak.  <span class="brojRetka" id="16">16</span>Točkovi bijahu slični krizolitu, sva četiri istoga oblika; oblikom i napravom bijahu kao da je jedan točak u drugome.  <span class="brojRetka" id="17">17</span>U kretanju mogli su ići u sva četiri smjera a nisu se morali okretati.</p><p class="pocetakParagrafa"> <span class="brojRetka" id="18">18</span>Naplatnice im bijahu visoke, a kad bolje promotrih, gle, na sve strane pune očiju.  <span class="brojRetka" id="19">19</span>Kad bi bića krenula, krenuli bi s njima i točkovi; kad bi se bića s tla podigla, i točkovi se podizahu.  <span class="brojRetka" id="20">20</span>Kuda ih je duh gonio, onuda se kretahu, a zajedno se s njima i točkovi podizali, jer duh bića bijaše u točkovima.  <span class="brojRetka" id="21">21</span>Pa kad su bića krenula, i točkovi bi krenuli, a kad bi se ona zaustavila, ustavljali se i točkovi; kad se ona s tla dizahu, i točkovi se s njima podizahu, jer duh bića bijaše u točkovima.</p><p class="pocetakParagrafa"> <span class="brojRetka" id="22">22</span>Nad glavama bića bijaše nešto kao svod nebeski, nalik na sjajan prozirac, uzdignut nad njihovim glavama.  <span class="brojRetka" id="23">23</span>A pod svodom raskriljena krila, jedno prema drugome: svakome po dva krila pokrivahu tijelo.  <span class="brojRetka" id="24">24</span>Čuh lepet njihovih krila kao huk velikih voda, kao glas Svesilnog, kao silan vihor, kao graju u taboru. Kad bi se bića zaustavila, spustila bi krila.  <span class="brojRetka" id="25">25</span>Sa svoda nad njihovim glavama čula se grmljavina.</p><p class="pocetakParagrafa"> <span class="brojRetka" id="26">26</span>Ispod svoda nad njihovim glavama bijaše nešto kao kamen safir, poput prijestolja: na tom kao prijestolju, gore na njemu, kao neki čovjek.  <span class="brojRetka" id="27">27</span>I vidjeh kao sjajnu kovinu, iznutra i uokolo kao oganj; od njegovih bokova naviše i od njegovih bokova naniže nešto poput ognja i blijeska na sve strane.  <span class="brojRetka" id="28">28</span>Taj blijesak na sve strane bijaše poput duge što se za kišnih dana javlja u oblaku. To bijaše nešto kao slava Jahvina. Vidjeh, padoh ničice i čuh glas koji mi govoraše.</p></p>