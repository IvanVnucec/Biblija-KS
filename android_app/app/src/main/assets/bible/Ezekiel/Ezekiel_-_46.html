<h4>Svetkovanje subote i mlađaka</h4><p class="pocetakParagrafa"> <span class="brojRetka" id="1">1</span>»Ovako govori Jahve Gospod: ‘Vrata unutrašnjega predvorja, koja gledaju na istok, neka budu zatvorena šest radnih dana, a neka se otvaraju u dan subotnji; i u dan mlađaka neka se otvaraju.  <span class="brojRetka" id="2">2</span>Knez neka ulazi kroz njihov trijem i neka stane kod dovratnika; svećenici će tada prinijeti njegovu paljenicu i pričesnicu, a on će se pokloniti na pragu vrata i izaći. Neka se vrata ne zatvaraju do večeri.  <span class="brojRetka" id="3">3</span>Na ulazu istih vrata subotom i na mlađake klanjat će se Jahvi puk zemlje.</p><p class="pocetakParagrafa"> <span class="brojRetka" id="4">4</span>Paljenica koju će knez subotom prinositi Jahvi neka bude: šest jaganjaca bez mane, ovan bez mane.  <span class="brojRetka" id="5">5</span>A prinosnica neka bude efa po ovnu, a po jaganjcu koliko i kako tko može i hin ulja po efi.  <span class="brojRetka" id="6">6</span>Na dan mlađaka neka se prinese june bez mane, šest jaganjaca i ovan bez mane.  <span class="brojRetka" id="7">7</span>A za prinosnicu neka se prinese efa po junetu, efa po ovnu, a po jaganjcu koliko tko može i hin ulja po efi.’</p><p class="noviRedak"> <h4>Razni propisi</h4><p class="pocetakParagrafa"> <span class="brojRetka" id="8">8</span>‘Kad knez bude ulazio, neka ulazi kroz trijem vrata i istim putem neka izlazi.  <span class="brojRetka" id="9">9</span>A kad puk zemlje o blagdanima dolazi pred Jahvu, onaj koji na sjeverna vrata uđe da se pokloni neka izađe na južna, a tko uđe na južna neka izađe na sjeverna: neka se ne vraća na vrata na koja je ušao, nego neka izađe na suprotna.  <span class="brojRetka" id="10">10</span>I knez neka bude s njima: kad oni ulaze, neka i on uđe i neka izađe kad oni izlaze.</p><p class="pocetakParagrafa"> <span class="brojRetka" id="11">11</span>O blagdanima i svetkovinama neka se kao prinosnica prinese efa po juncu i efa po ovnu, a po jaganjcu koliko tko može i hin ulja po efi.</p><p class="pocetakParagrafa"> <span class="brojRetka" id="12">12</span>Kad knez želi prinijeti dobrovoljnu paljenicu ili dobrovoljnu pričesnicu Jahvi, neka mu se otvore vrata koja gledaju na istok, pa neka prinese paljenicu i svoju pričesnicu kao na dan subotnji; potom neka iziđe, a kad iziđe, neka se zatvore vrata.</p><p class="pocetakParagrafa"> <span class="brojRetka" id="13">13</span>Svaki dan prinijet ćeš Jahvi za paljenicu janje od godine, bez mane; prinijet ćeš ga svako jutro.  <span class="brojRetka" id="14">14</span>A kao prinosnicu na nj prinesi svako jutro šestinu efe i trećinu hina ulja da se poškropi najfinije brašno; to neka bude svagdašnji prinos Jahvi po vječnoj uredbi.  <span class="brojRetka" id="15">15</span>Treba, dakle, prinijeti janje, prinosnicu i ulje svako jutro kao svagdašnju žrtvu paljenicu.’</p><p class="pocetakParagrafa"> <span class="brojRetka" id="16">16</span>Ovako govori Jahve Gospod: ‘Dadne li knez dar komu svom sinu od svoje baštine, taj će dar pripasti njima u posjed kao baština.  <span class="brojRetka" id="17">17</span>Ako li od svoje baštine dade dar komu svom sluzi, tome će to pripadati do otpusne godine, a potom neka se vrati knezu; baština pripada samo kneževim sinovima.  <span class="brojRetka" id="18">18</span>Knez ne smije prisvojiti ništa od baštine naroda, pljačkajući narodni posjed. Sinovima svojim neka dade baštinu od svojega posjeda, da se ne raspe narod potjeran sa svojega posjeda.’«</p><p class="pocetakParagrafa"> <span class="brojRetka" id="19">19</span>Zatim me odvede kroz ulaz kraj vrata, u svećeničke prostorije Svetišta što gledaju na sjever. I gle: ondje, u dnu, prema zapadu, jedan prostor!  <span class="brojRetka" id="20">20</span>I reče mi: »Ovo je mjesto gdje će svećenici kuhati žrtve naknadnice i okajnice i žrtvu pomirnicu, gdje će peći prinosnice da ih ne iznose u vanjsko predvorje te ne posvete naroda.«</p><p class="pocetakParagrafa"> <span class="brojRetka" id="21">21</span>Potom me izvede u vanjsko predvorje i provede kraj četiri ugla predvorja, i gle, u svakom uglu predvorja bijaše malo predvorje.  <span class="brojRetka" id="22">22</span>Ta mala predvorja u četiri ugla predvorja bijahu četrdeset lakata dugačka, trideset široka – sva četiri istih razmjera;  <span class="brojRetka" id="23">23</span>sva četiri zidom opasana, a pod zidom sve uokolo bijahu sagrađena ognjišta.  <span class="brojRetka" id="24">24</span>I reče mi: »To su kuhinje gdje će sluge Doma kuhati puku žrtve.«</p></p>