<p class="pocetakParagrafa"> <span class="brojRetka" id="1">1</span>Pogledah, i gle: na svodu nad glavama kerubinâ pojavi se nešto kao kamen safir, kao nekakvo prijestolje.  <span class="brojRetka" id="2">2</span>I prozbori čovjeku odjevenom u lan: »Uđi među točkove pod kerubinima, uzmi pune pregršti žeravice između kerubina i prospi je nad gradom!« – I on na moje oči uđe među kerubine.  <span class="brojRetka" id="3">3</span>A kerubini stajahu s desne strane Doma kad čovjek uđe među njih. I oblak ispuni sve unutrašnje predvorje,  <span class="brojRetka" id="4">4</span>a slava Jahvina vinu se s kerubinâ prema pragu Doma. Dom se ispuni oblakom, a predvorje napuni svjetlost slave Jahvine.  <span class="brojRetka" id="5">5</span>Huka kerubinskih krila razliježe se do vanjskoga predvorja, kao kad zagrmi glas Svevišnjega.</p><p class="pocetakParagrafa"> <span class="brojRetka" id="6">6</span>A kad on zapovjedi čovjeku odjevenom u lan: »Uzmi ognja između točkova što su pod kerubinima«, čovjek uđe i stade kraj točkova.  <span class="brojRetka" id="7">7</span>Jedan kerubin pruži ruku prema ognju što bijaše među kerubinima, uze ga i stavi u ruke čovjeku odjevenom u lan. On ga primi i iziđe.  <span class="brojRetka" id="8">8</span>A ispod kerubinskih krila ukaza se nešto kao ruka čovječja.  <span class="brojRetka" id="9">9</span>Pogledah, i gle: uz kerubine četiri točka, po jedan uza svakoga. A točkovi bijahu nalik na kamen krizolit;  <span class="brojRetka" id="10">10</span>sva četiri istog oblika i kao da je jedan točak u drugome.  <span class="brojRetka" id="11">11</span>U kretanju mogahu ići u sva četiri smjera, sve bez zakretanja. Kamo bi se glava usmjerila, onamo bi krenuli, a da se, krećući se, nisu morali okretati.  <span class="brojRetka" id="12">12</span>Cijelo tijelo u kerubinâ – leđa, ruke, krila i sva četiri točka njihova – sve im bijaše posvud naokolo puno očiju.</p><p class="pocetakParagrafa"> <span class="brojRetka" id="13">13</span>A točkovi, koliko sam čuo, zvahu se »Kovitlac«.  <span class="brojRetka" id="14">14</span>Svaki imaše po četiri lica: lice prvoga kerubinsko, lice drugoga čovječje, a u trećega lice lavlje, u četvrtoga orlovsko.  <span class="brojRetka" id="15">15</span>Tada se kerubini podigoše u visine. Bijahu to ista bića što ih vidjeh na rijeci Kebaru.  <span class="brojRetka" id="16">16</span>Kad bi kerubini krenuli, krenuli bi i točkovi uz njih, kad bi kerubini krilima mahnuli da se od zemlje podignu, točkovi se ne bi od njih odmicali.  <span class="brojRetka" id="17">17</span>Kad bi se zaustavili, i točkovi bi stali; a kad bi se sa zemlje podigli, i točkovi se podizahu, jer duh bića bijaše u njima.</p><p class="noviRedak"> <h4>Slava Jahvina napušta Hram</h4><p class="pocetakParagrafa"> <span class="brojRetka" id="18">18</span>Uto se slava Jahvina vinu s praga Doma i stade nad kerubinima.  <span class="brojRetka" id="19">19</span>Tada kerubini raširiše krila i podigoše se sa zemlje pred mojim očima. A kad oni krenuše, i točkovi za njima krenuše. I zaustaviše se nad istočnim vratima doma Jahvina, a slava Boga Izraelova bijaše nad njima.  <span class="brojRetka" id="20">20</span>Bijahu to ista bića što ih vidjeh pred Bogom Izraelovim na rijeci Kebaru. I tako spoznah da ono bijahu kerubini.  <span class="brojRetka" id="21">21</span>U svakoga po četiri lica i po četiri krila, a pod krilima nešto kao ruka čovječja.  <span class="brojRetka" id="22">22</span>Lica im ista kao ona što ih vidjeh na rijeci Kebaru. I svako se naprijed kretaše.</p></p>