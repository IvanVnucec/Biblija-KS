<h4>Jahvin mač nad Izraelom</h4><p class="pocetakParagrafa"> <span class="brojRetka" id="1">1</span>I dođe mi riječ Jahvina:  <span class="brojRetka" id="2">2</span>»Sine čovječji, okreni lice k jugu i prospi besjedu prema jugu te prorokuj protiv šume u kraju negepskom.  <span class="brojRetka" id="3">3</span>Reci šumi negepskoj: ‘Poslušaj riječ Jahvinu! Ovako govori Jahve Gospod: Evo, zapalit ću usred tebe oganj i on će proždrijeti u tebi svako drvo, zeleno i suho! Razgorjeli se oganj neće utrnuti dok sve ne izgori od sjevera do juga.  <span class="brojRetka" id="4">4</span>I svi će vidjeti da sam ja, Jahve, zapalio taj oganj i neće se ugasiti.’«</p><p class="pocetakParagrafa"> <span class="brojRetka" id="5">5</span>Rekoh na to: »Jao, Jahve Gospode, ta oni će za mene reći: ‘Evo opet pričalice s pričama!’«</p><p class="pocetakParagrafa"> <span class="brojRetka" id="6">6</span>I dođe mi riječ Jahvina:  <span class="brojRetka" id="7">7</span>»Sine čovječji, okreni lice prema Jeruzalemu i prospi besjedu protiv njegova Svetišta i prorokuj protiv zemlje Izraelove.  <span class="brojRetka" id="8">8</span>Reci zemlji Izraelovoj: Ovako govori Jahve Gospod: ‘Evo me na te! Trgnut ću mač iz korica, istrijebit ću iz tebe sve – i pravedna i bezbožna!  <span class="brojRetka" id="9">9</span>Da iz tebe istrijebim pravedna i bezbožna, trgnut ću evo mač iz korica na svako tijelo, od sjevera do juga.  <span class="brojRetka" id="10">10</span>I svako će tijelo spoznati da sam ja, Jahve, isukao mač svoj iz korica i da ga više neću u njih vratiti!’  <span class="brojRetka" id="11">11</span>A ti, sine čovječji, kukaj kao da su ti sva rebra polomljena, kukaj gorko, njima na oči!  <span class="brojRetka" id="12">12</span>Ako li te zapitaju: ‘Što toliko kukaš?’ reci im: ‘Zbog vijesti koja stiže, od koje će sva srca zamrijeti i sve ruke klonuti, svaki duh biti utučen i svako koljeno klecati. Evo, dolazi, već je tu!’ Tako govori Jahve Gospod.«</p><p class="pocetakParagrafa"> <span class="brojRetka" id="13">13</span>I dođe mi riječ Jahvina:  <span class="brojRetka" id="14">14</span>»Sine čovječji, prorokuj! Ovako govori Jahve Gospod. Reci:</p><p class="stih1">‘Mač! Mač!</p><p class="stih2">Naoštren i osvjetlan!</p><p class="stih1"> <span class="brojRetka" id="15">15</span>Za klanje naoštren,</p><p class="stih2">osvjetlan da sijeva.</p><p class="stih1"> <span class="brojRetka" id="16">16</span>Osvjetlan da ga ruka prihvati,</p><p class="stih2">mač naoštren, osvjetlan</p><p class="stih2">da se stavi u ruke ubojici.’</p><p class="stih1"> <span class="brojRetka" id="17">17</span>A ti, sine čovječji, plači, nariči!</p><p class="stih2">Jer, evo, mač je već na narod moj isukan,</p><p class="stih2">mač na izraelske knezove:</p><p class="stih1">svi su oni s mojim narodom</p><p class="stih2">maču izručeni!</p><p class="stih2">Udri se stoga u slabine!</p><p class="noviRedak"> </p><p class="stih1"> <span class="brojRetka" id="18">18</span>Dođe kušnja,</p><p class="stih2">i odbačenoga žezla više biti neće«</p><p class="stih2">– riječ je Jahve Gospoda.</p><p class="stih1"> <span class="brojRetka" id="19">19</span>»A ti, sine čovječji, prorokuj</p><p class="stih2">i rukama plješći.</p><p class="stih1">Neka se udvostruči,</p><p class="stih2">neka se utrostruči</p><p class="stih1">taj mač pokolja,</p><p class="stih2">mač pokolja golema</p><p class="stih2">što ih odasvud okružuje.</p><p class="stih1"> <span class="brojRetka" id="20">20</span>Da zadršću srca,</p><p class="stih2">da bude žrtava nebrojenih,</p><p class="stih1">na svaka sam vrata postavio mač,</p><p class="stih2">pripravljen da k’o munja sijeva,</p><p class="stih2">za pokolje naoštren.</p><p class="stih1"> <span class="brojRetka" id="21">21</span>Natrag! Desno!</p><p class="stih2">Naprijed! Lijevo!</p><p class="stih1"> <span class="brojRetka" id="22">22</span>I ja ću pljeskati rukama,</p><p class="stih2">iskaliti gnjev svoj na njima!</p><p class="stih2">Ja, Jahve, rekoh!«</p><p class="noviRedak"> <h4>Kralj babilonski na raskrsnici</h4><p class="pocetakParagrafa"> <span class="brojRetka" id="23">23</span>I dođe mi riječ Jahvina:  <span class="brojRetka" id="24">24</span>»Sine čovječji, zacrtaj dva puta kuda da pođe mač kralja babilonskoga. Neka oba puta izlaze iz iste zemlje! Na raskršću puta ka gradu stavi putokaz.  <span class="brojRetka" id="25">25</span>Zacrtaj maču put da dođe u Rabat Bene Amon i u Judeju, u utvrđeni Jeruzalem.  <span class="brojRetka" id="26">26</span>Jer kralj babilonski stoji na početku puta, na raspuću dvaju putova, i pita znamenja – miješa strijele, ispituje terafime i motri jetru.  <span class="brojRetka" id="27">27</span>Znamenja mu u desnici kažu: na Jeruzalem; da ondje namjesti zidodere, da naredi pokolj, da podigne zidodere protiv vrata, da naspe nasip i sagradi opsadne kule.  <span class="brojRetka" id="28">28</span>Ali će se njima učiniti da je znamenje lažno, jer mu se zakleše na vjernost. Ali će ih on tada podsjetiti na njihovo vjerolomstvo u koje se uloviše.  <span class="brojRetka" id="29">29</span>Zato, ovako govori Jahve Gospod: ‘Jer bez prestanka podsjećate na svoja bezakonja otkrivajući opačine i pokazujući grijehe u svim svojim djelima – da, jer bez prestanka na njih podsjećate, u njih ćete se uloviti.  <span class="brojRetka" id="30">30</span>A tebi, nečasni i bezbožnički kneže izraelski, tebi dođe dan i čas posljednjega zločina.’  <span class="brojRetka" id="31">31</span>Ovako govori Jahve Gospod: ‘Skini mitru s glave i odloži kraljevski vijenac! Jer sve se mijenja: tko bî dolje, bit će uzvišen, a tko bî gore, bit će ponižen.  <span class="brojRetka" id="32">32</span>Ruševine, ruševine, ruševine ću postaviti kakvih nije bilo, dok ne dođe onaj koji ima suditi, jer ja ću mu predati sud.’«</p><p class="noviRedak"> <h4>Kažnjavanje Amonaca</h4><p class="pocetakParagrafa"> <span class="brojRetka" id="33">33</span>»Sine čovječji, prorokuj: Ovako govori Jahve Gospod sinovima Amonovim o njihovoj sramoti. Reci: ‘Mač! Mač za pokolj isukan i naoštren da siječe, da kao munja sijeva,  <span class="brojRetka" id="34">34</span>a tebi dotle isprazno viđaju, laž proriču – da se stavi pod vrat zlikovcima zloglasnim, kojima, eto, dođe dan i čas posljednjega zločina!  <span class="brojRetka" id="35">35</span>Ali vrati mač u korice! U mjestu gdje si nastao i u zemlji gdje si se rodio ja ću ti suditi.  <span class="brojRetka" id="36">36</span>Ondje ću na te gnjev svoj izliti i raspiriti protiv tebe plamen srdžbe svoje i predati te u ruke okrutnim ljudima, vještim zatornicima.  <span class="brojRetka" id="37">37</span>I bit ćeš hrana ognju, a krv će tvoja zemljom protjecati. I nitko te živ više neće spominjati! Jer ja, Jahve, tako rekoh.’«</p></p></p>