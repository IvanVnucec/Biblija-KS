<h4>Tužaljka nad propašću Tira</h4><p class="pocetakParagrafa"> <span class="brojRetka" id="1">1</span>I dođe mi riječ Jahvina:  <span class="brojRetka" id="2">2</span>»A ti, sine čovječji, udari u tužaljku nad Tirom  <span class="brojRetka" id="3">3</span>i reci Tiru što leži na ulazu u more i trguje s narodima bezbrojnih otoka: Ovako govori Jahve Gospod:</p><p class="stih1">‘Tire, što govoraše:</p><p class="stih2">Ja sam lađa prekrasna, izvanredne ljepote.</p><p class="stih1"> <span class="brojRetka" id="4">4</span>Tvoje međe sežu u more duboko,</p><p class="stih2">graditelji tvoji</p><p class="stih2">besprimjerno te lijepa načiniše.</p><p class="stih1"> <span class="brojRetka" id="5">5</span>Od senirskih čempresa oplate ti sagradiše,</p><p class="stih2">cedar libanonski uzeše, jarbole ti podigoše;</p><p class="stih1"> <span class="brojRetka" id="6">6</span>od bašanskih hrastova istesaše ti vesla,</p><p class="stih2">od bjelokosti i šimšira s kitijimskog otočja</p><p class="stih2">palubu ti načiniše!</p><p class="stih1"> <span class="brojRetka" id="7">7</span>Od vezena lana egipatskog</p><p class="stih2">bijahu ti jedra</p><p class="stih2">da ti budu zastava!</p><p class="stih1">A grimiz i skrlet s eliških otoka</p><p class="stih2">staviše ti za krovišta.</p><p class="stih1"> <span class="brojRetka" id="8">8</span>Žitelji Sidona i Arvada</p><p class="stih2">bjehu ti veslači,</p><p class="stih1">a mudraci tvoji, Tire,</p><p class="stih2">bijahu ti kormilari!</p><p class="stih1"> <span class="brojRetka" id="9">9</span>Starješine gebalske i vještaci</p><p class="stih2">popravljahu kvarove tvoje.</p><p class="pocetakParagrafa">Sve morske lađe i mornari bijahu tvoji i s tobom trgovahu!  <span class="brojRetka" id="10">10</span>Perzijanci, Ludijci i Putijci u tvojoj vojsci bijahu ratnici, u tebi vješahu štitove i kacige; oni ti sjaj davahu.  <span class="brojRetka" id="11">11</span>Sinovi arvadski s vojnicima na bedemima tvojim uokrug čuvahu ti kule. O zidove ti uokolo štitove vješahu da uzveličaju jedinstvenu ljepotu tvoju!  <span class="brojRetka" id="12">12</span>Zbog bogatstva tvoga golemog čak i Taršiš s tobom trgovaše, plaćajući srebrom i gvožđem, olovom i kositrom trg tvoj.  <span class="brojRetka" id="13">13</span>Javan i Tubal i Mešek s tobom trgovahu: davahu ljude i suđe mjedeno za trg tvoj.  <span class="brojRetka" id="14">14</span>Oni iz Bet Togarme davahu konje, trkaće konjiće i mazge.  <span class="brojRetka" id="15">15</span>I sinovi Dedanovi s tobom trgovahu. Mnogi ti otoci bijahu podložni: plaćahu ti daću u bjelokosti i ebanovini.  <span class="brojRetka" id="16">16</span>Zbog obilja robe tvoje Edom s tobom trgovaše. Davahu ti za trg dragulje, purpur i vezivo, koralje, rubine i bez;  <span class="brojRetka" id="17">17</span>i Judeja i zemlja Izraelova trgovahu s tobom: minitskim žitom, voskom, medom, uljem i balzamom trg tvoj plaćahu!  <span class="brojRetka" id="18">18</span>Zbog obilja trga tvojeg, silnoga ti blaga, i Damask s tobom trgovaše za helbonsko vino i saharsku vunu.  <span class="brojRetka" id="19">19</span>I Dan i Javan iz Uzala za trg tvoj prekaljeno gvožđe mijenjahu, cimet i slatku trsku.  <span class="brojRetka" id="20">20</span>Dedan s tobom trgovaše prostirkama jahačkim.  <span class="brojRetka" id="21">21</span>Arapi i kedarski knezovi mijenjahu se s tobom, trg ti plaćajući jaganjcima, jarcima i ovnovima.  <span class="brojRetka" id="22">22</span>Trgovci iz Šebe i Rame trgovahu s tobom, za trg ti davahu najbolje dragulje i zlato.  <span class="brojRetka" id="23">23</span>Haran, Kane i Eden, trgovci Šebe, Asirije i Kišmada trgovahu s tobom. Mijenjahu za trg tvoj  <span class="brojRetka" id="24">24</span>skupocjene halje, purpurne i vezene plašteve, sagove šarene i užad čvrsto pletenu.  <span class="brojRetka" id="25">25</span>Taršiške su lađe nakrcane prevozile robu tvoju! Bješe tako puna i teška veoma.</p><p class="stih1"> <span class="brojRetka" id="26">26</span>Na pučinu morsku,</p><p class="stih2">na mnoga te mora izvedoše veslači.</p><p class="stih1">Istočni te vjetar</p><p class="stih2">razbi na pučini morskoj!</p><p class="stih1"> <span class="brojRetka" id="27">27</span>Tvoje blago i trg ti, rukodjela tvoja,</p><p class="stih2">lađari tvoji i krmilari,</p><p class="stih1">popravljači pukotina,</p><p class="stih2">mjenjači trga tvojeg,</p><p class="stih1">svi ratnici na tebi</p><p class="stih2">i sve mnoštvo posred tebe</p><p class="stih1">potonut će na dno morsko</p><p class="stih2">na dan tvoga brodoloma!</p><p class="stih1"> <span class="brojRetka" id="28">28</span>Na vapaj ti krmilara</p><p class="stih2">obale će zadrhtati.</p><p class="stih1"> <span class="brojRetka" id="29">29</span>I sići će s lađa svojih</p><p class="stih2">svi veslači, svi lađari i svi krmilari</p><p class="stih2">i ostat će na kopnu.</p><p class="stih1"> <span class="brojRetka" id="30">30</span>Za tobom će glasno naricati</p><p class="stih2">i kukati gorko.</p><p class="stih1">Pepelom će posut glave,</p><p class="stih2">i valjat se u prašini;</p><p class="stih1"> <span class="brojRetka" id="31">31</span>zbog tebe će glave obrijati,</p><p class="stih2">kostrijet će pripasati,</p><p class="stih1">ojađene duše za tobom naricati,</p><p class="stih2">i kukati gorko.</p><p class="stih1"> <span class="brojRetka" id="32">32</span>U žalosti će ti tužbalicu zapjevati,</p><p class="stih2">nad tobom će protužiti:</p><p class="stih1">‘Koji grad k’o Tir ponosan bješe</p><p class="stih2">posred mora?’</p><p class="stih1"> <span class="brojRetka" id="33">33</span>Jer kad bi on blago iskrcao,</p><p class="stih2">mnoge bi narode njima nasitio!</p><p class="stih1">Obiljem bogatstva i trga</p><p class="stih2">mnoge bi kraljeve zemaljske usrećio.</p><p class="stih1"> <span class="brojRetka" id="34">34</span>A sada te, evo, valovi smrskaše,</p><p class="stih2">potonu u dubine morske!</p><p class="stih1">Blago tvoje i sva posada</p><p class="stih2">potonuše s tobom.</p><p class="stih1"> <span class="brojRetka" id="35">35</span>Svi žitelji otočki</p><p class="stih2">zbog tebe se prestraviše.</p><p class="stih1">Kraljevi se njini naježiše,</p><p class="stih2">glave pokunjiše.</p><p class="stih1"> <span class="brojRetka" id="36">36</span>Trgovci narodâ zviždahu za tobom,</p><p class="stih2">jer ti strašilo posta</p><p class="stih2">i nestade zauvijek!’«</p>