<h2>II. PROROČANSTVA PROTIV NARODÂ</h2><h4>Protiv Amonaca</h4><p class="pocetakParagrafa"> <span class="brojRetka" id="1">1</span>I dođe mi riječ Jahvina:  <span class="brojRetka" id="2">2</span>»Sine čovječji, okreni lice k sinovima Amonovim te prorokuj protiv njih!  <span class="brojRetka" id="3">3</span>Reci sinovima Amonovim: Poslušajte riječ Jahve Gospoda! Ovako govori Jahve Gospod: ‘Zato što vi klicaste ‘ha, ha!’ nad mojim svetištem kad ono bijaše oskvrnuto, i nad zemljom Izraelovom kad ona bijaše opustošena, i nad domom Judinim kad odlažaše u izgnanstvo,  <span class="brojRetka" id="4">4</span>predat ću vas, evo, u posjed sinovima Istoka da usred vas razapnu svoje šatore, udare svoja prebivališta. Oni neka jedu tvoje plodove i piju mlijeko tvoje!  <span class="brojRetka" id="5">5</span>Od Rabe ću pašnjake za deve načiniti, a u zemlji Amonovih sinova torove ću za ovce podići. I znat ćete da sam ja Jahve!’</p><p class="pocetakParagrafa"> <span class="brojRetka" id="6">6</span>Jer ovako govori Jahve Gospod: ‘Zato što si pljeskao rukama i udarao nogama i svom se dušom radovao nad zemljom Izraelovom,  <span class="brojRetka" id="7">7</span>ja ću, evo, ruku na te podići i kao plijen te predati narodima! Istrijebit ću te iz narodâ, iskorijeniti iz zemalja! Zatrijet ću te! I znat ćeš da sam ja Jahve!’«</p><p class="noviRedak"> <h4>Protiv Moaba</h4><p class="pocetakParagrafa"> <span class="brojRetka" id="8">8</span>»Ovako govori Jahve Gospod: ‘Zato što Moab i Seir govorahu: ‘Gle, dom je Judin poput svih naroda’,  <span class="brojRetka" id="9">9</span>otkrit ću, evo, obronke moapske, da s kraja na kraj ostane bez gradova što bijahu ukras zemlje: Bet Haješimot, Baal Meon i Kirjatajim.  <span class="brojRetka" id="10">10</span>Dat ću ih u posjed sinovima Istoka, neprijateljima Amonaca, da se sinovi Amonovi među narodima više ne spominju!  <span class="brojRetka" id="11">11</span>Tako ću izvršiti sud nad Moabom. I znat će da sam ja Jahve!’«</p><p class="noviRedak"> <h4>Protiv Edoma</h4><p class="pocetakParagrafa"> <span class="brojRetka" id="12">12</span>»Ovako govori Jahve Gospod: ‘Zato što se Edom osveti domu Judinu i tom se osvetom teško ogriješi,  <span class="brojRetka" id="13">13</span>ovako govori Jahve Gospod: Podići ću ruku na Edom, istrijebit ću iz njega ljude i životinje! Pretvorit ću ga u pustinju: od Temana do Dedana svi će od mača izginuti.  <span class="brojRetka" id="14">14</span>Tako ću se osvetiti Edomu rukom svojega naroda izraelskog. Oni će postupiti s Edomom prema mojem gnjevu i mojoj srdžbi. I spoznat će moju osvetu!’ – riječ je Jahve Gospoda.«</p><p class="noviRedak"> <h4>Protiv Filistejaca</h4><p class="pocetakParagrafa"> <span class="brojRetka" id="15">15</span>»Ovako govori Jahve Gospod: ‘Zato što Filistejci izvršiše odmazdu, krvavo se osvećujući s mržnjom u srcu, razarajući sve zbog svojeg neprijateljstva,  <span class="brojRetka" id="16">16</span>ovako govori Jahve Gospod: Evo, podižem ruku na Filistejce, istrijebit ću Kerećane, uništit ću sve što preostane na morskoj obali!  <span class="brojRetka" id="17">17</span>Tako ću im se strašno osvetiti kaznama jarosnim. I kad im se osvetim, znat će da sam ja Jahve.’«</p></p></p></p>