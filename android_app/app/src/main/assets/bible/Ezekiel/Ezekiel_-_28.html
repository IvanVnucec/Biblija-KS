<h4>Proroštvo protiv tirskoga kralja</h4><p class="pocetakParagrafa"> <span class="brojRetka" id="1">1</span>I dođe mi riječ Jahvina:  <span class="brojRetka" id="2">2</span>»Sine čovječji, kaži knezu tirskome:</p><p class="stih2">Ovako govori Jahve Gospod:</p><p class="stih1">‘Tvoje se srce uzoholi,</p><p class="stih2">ti reče: ‘Ja sam bog!</p><p class="stih1">Na božjem prijestolju sjedim</p><p class="stih2">u srcu morskom.’</p><p class="stih1">Iako čovjek, a ne Bog,</p><p class="stih2">ti srce svoje izjednači s Božjim.</p><p class="stih1"> <span class="brojRetka" id="3">3</span>Bješe, eto, od Daniela mudriji,</p><p class="stih2">nijedna ti tajna ne bje skrivena!</p><p class="stih1"> <span class="brojRetka" id="4">4</span>Mudrošću svojom i razborom</p><p class="stih2">nateče bogatstva,</p><p class="stih2">riznicu napuni srebrom i zlatom!</p><p class="stih1"> <span class="brojRetka" id="5">5</span>Mudar li bijaše trgovac,</p><p class="stih2">bogatstvo svoje namnoži!</p><p class="stih2">Al’ ti se s bogatstva srce uzoholi.’</p><p class="noviRedak"> </p><p class="stih1"> <span class="brojRetka" id="6">6</span>Stog ovako govori Jahve Gospod:</p><p class="stih2">‘Jer svoje srce s Božjim izjednači,</p><p class="stih1"> <span class="brojRetka" id="7">7</span>dovest ću, evo, na te tuđince</p><p class="stih2">najnasilnije među narodima.</p><p class="stih1">Isukat će mačeve na mudrost ti divnu,</p><p class="stih2">i ljepotu će ti okaljati,</p><p class="stih1"> <span class="brojRetka" id="8">8</span>bacit će te u jamu</p><p class="stih2">da umreš nasilnijom smrću</p><p class="stih2">od onih što umiru na pučini morskoj!</p><p class="stih1"> <span class="brojRetka" id="9">9</span>Hoćeš li tada pred krvnikom reći:</p><p class="stih2">‘Ja sam bog’?</p><p class="stih1">Čovjek si, a ne bog,</p><p class="stih2">u ruci svojih ubojica.</p><p class="stih1"> <span class="brojRetka" id="10">10</span>Umrijet ćeš smrću neobrezanih</p><p class="stih2">od ruke tuđinske!</p><p class="stih1">Jer ja, Jahve, rekoh to’ –</p><p class="stih2">riječ je Jahve Gospoda.«</p><p class="noviRedak"> <h4>Pad tirskoga kralja</h4><p class="pocetakParagrafa"> <span class="brojRetka" id="11">11</span>I dođe mi riječ Jahvina:  <span class="brojRetka" id="12">12</span>»Sine čovječji, zakukaj tužaljku nad tirskim kraljem. Reci mu: Ovako govori Jahve Gospod:</p><p class="stih1">‘Gle, ti bješe uzor savršenstva,</p><p class="stih2">pun mudrosti i čudesno lijep!</p><p class="stih1"> <span class="brojRetka" id="13">13</span>U Edenu, vrtu Božjem, ti življaše,</p><p class="stih2">resio te dragulj svaki,</p><p class="stih1">sard, topaz i dijamant,</p><p class="stih2">krizolit, oniks i jaspis,</p><p class="stih2">safir, smaragd i zlato.</p><p class="stih1">Načinjeni bjehu bubnjevi i frule,</p><p class="stih2">na dan ti rođenja bjehu pripravljeni.</p><p class="stih1"> <span class="brojRetka" id="14">14</span>Postavih te kao raskriljena keruba zaštitnika:</p><p class="stih2">bio si na svetoj gori Božjoj,</p><p class="stih2">hodio si posred ognjena kamenja.</p><p class="stih1"> <span class="brojRetka" id="15">15</span>Savršen bješe na putima svojim</p><p class="stih2">od dana svojega rođenja</p><p class="stih2">dok ti se u srcu ne zače opačina.</p><p class="stih1"> <span class="brojRetka" id="16">16</span>Obilno trgujući,</p><p class="stih2">napuni se nasiljem i sagriješi.</p><p class="stih1">Zato te zbacih s gore Božje,</p><p class="stih2">istrgoh te, kerube zaštitniče,</p><p class="stih2">iz ognjenoga kamenja.</p><p class="stih1"> <span class="brojRetka" id="17">17</span>Srce ti se uzoholi zbog ljepote tvoje,</p><p class="stih2">mudrost svoju odnemari zbog svojega blaga!</p><p class="stih1">Na zemlju te bacih</p><p class="stih2">i predah te zemaljskim kraljevima</p><p class="stih2">da te prezirno gledaju.</p><p class="stih1"> <span class="brojRetka" id="18">18</span>Mnoštvom svog bezakonja,</p><p class="stih2">nepoštenim trgovanjem</p><p class="stih2">oskvrnu svoja svetišta!</p><p class="stih1">Pustih oganj posred tebe</p><p class="stih2">da te proždre.</p><p class="stih1">Pretvorih te na zemlji u pepeo</p><p class="stih2">na oči onih što te motre.</p><p class="stih1"> <span class="brojRetka" id="19">19</span>Svi koji te poznaju među narodima</p><p class="stih2">zgroziše se nad tobom!</p><p class="stih1">Jer ti strašilo posta,</p><p class="stih2">nestade zauvijek.’«</p><p class="noviRedak"> <h4>Protiv Sidona</h4><p class="pocetakParagrafa"> <span class="brojRetka" id="20">20</span>I dođe mi riječ Jahvina:  <span class="brojRetka" id="21">21</span>»Sine čovječji, okreni lice k Sidonu, prorokuj protiv njega.  <span class="brojRetka" id="22">22</span>Reci:</p><p class="stih1">Ovako govori Jahve Gospod:</p><p class="stih2">‘Evo me protiv tebe, Sidone,</p><p class="stih1">proslavit ću se usred tebe!</p><p class="stih2">I znat će se da sam ja Jahve</p><p class="stih1">kada nad njim sud izvršim</p><p class="stih2">i svetost svoju pokažem u njemu.</p><p class="stih1"> <span class="brojRetka" id="23">23</span>I poslat ću na nj kugu</p><p class="stih2">i krv po ulicama njegovim;</p><p class="stih1">i mrtvi će posred njega padati od mača,</p><p class="stih2">koji ti odasvud prijeti,</p><p class="stih2">znat će se tada da sam ja Jahve.’</p><h4>Izrael oslobođen drugih naroda</h4><p class="stih1"> <span class="brojRetka" id="24">24</span>‘I više neće biti domu Izraelovu</p><p class="stih2">trna što ranjava</p><p class="stih2">nit’ žaoke što razdire</p><p class="stih1">među svima uokolo</p><p class="stih2">koji ga preziru!</p><p class="stih2">I znat će se da sam ja Jahve!’«</p><p class="pocetakParagrafa"> <span class="brojRetka" id="25">25</span>Ovako govori Jahve Gospod: »A kad skupim sav dom Izraelov između narodâ po kojima su razasuti, očitovat ću u njima svoju svetost pred očima narodâ. I nastanit će se u svojoj zemlji što je dadoh sluzi svome Jakovu.  <span class="brojRetka" id="26">26</span>I u njoj će živjeti u miru, gradit će domove i saditi vinograde. Živjet će u pouzdanju dok budem izvršivao svoj sud nad svima koji ih naokolo prezirahu. I znat će da sam ja Jahve, Bog njihov.«</p></p></p>