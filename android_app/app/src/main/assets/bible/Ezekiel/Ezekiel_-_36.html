<h4>Proroštvo o gorama izraelskim</h4><p class="pocetakParagrafa"> <span class="brojRetka" id="1">1</span>»Sine čovječji, prorokuj gorama Izraelovim i reci:</p><p class="pocetakParagrafa">O gore Izraelove, čujte riječ Jahvinu:  <span class="brojRetka" id="2">2</span>Ovako govori Jahve Gospod: ‘Neprijatelji vaši govore o vama: ‘Ha! Ha! Visine vječne postat će naš posjed!’’  <span class="brojRetka" id="3">3</span>I zato prorokuj i reci: Ovako govori Jahve Gospod: ‘Sa svih vas strana pustoše i plijene da budete posjed ostalim narodima i na jezike dođoste svjetini klevetničkoj.’  <span class="brojRetka" id="4">4</span>Zato, gore Izraelove, čujte riječ Jahvinu! Ovako govori Jahve Gospod gorama i brežuljcima, uvalama i dolinama, opustošenim razvalinama i napuštenim gradovima koji postadoše plijen i ruglo ostalim narodima uokolo –  <span class="brojRetka" id="5">5</span>ovako, dakle, govori Jahve Gospod: ‘Zaista sam govorio o ognju ljubomore svoje protiv ostalih naroda, protiv sveg Edoma, koji s radošću u srcu i s mržnjom u duši sebi prisvoji u posjed zemlju moju da je oplijeni i opljačka.’</p><p class="pocetakParagrafa"> <span class="brojRetka" id="6">6</span>Zato prorokuj o zemlji Izraelovoj! Reci gorama i brežuljcima, uvalama i dolinama: ‘Ovako govori Jahve Gospod! Evo, govorim u ljubomori i jarosti jer moradoste podnositi rug narodâ.’  <span class="brojRetka" id="7">7</span>Zato ovako govori Jahve Gospod: ‘Evo, dižem ruku i kunem se: narodi koji su oko vas snosit će sami svoju sramotu!  <span class="brojRetka" id="8">8</span>A vi, gore Izraelove, razgranajte se i donesite rod narodu koji će skoro doći.  <span class="brojRetka" id="9">9</span>Jer, evo me k vama! K vama se okrenuh, i gajit ću vas i zasijati!  <span class="brojRetka" id="10">10</span>Razmnožit ću ljude po vama – sav dom Izraelov – gradove vam napučiti, razvaline vaše opet podići!  <span class="brojRetka" id="11">11</span>Razmnožit ću po vama ljude i stoku, oni će se namnožiti i naploditi – te ću vas napučiti kao nekoć i obasuti vas dobrima više nego prije! I znat ćete da sam ja Jahve!  <span class="brojRetka" id="12">12</span>Dovest ću k vama ljude, narod svoj, Izraela, i zaposjest će te i bit ćeš im baština i nećeš im više djecu otimati.’«</p><p class="pocetakParagrafa"> <span class="brojRetka" id="13">13</span>Ovako govori Jahve Gospod: »A što se o tebi govori: ‘Ti si zemlja koja ljude proždire i svojem narodu djecu otima’ –  <span class="brojRetka" id="14">14</span>ti više nećeš ljude proždirati ni narodu svome djece otimati« – riječ je Jahve Gospoda.  <span class="brojRetka" id="15">15</span>»Ne dam da više slušaš rug pogana, ne dam da više budeš na sramotu narodima: nećeš više narodu svojem djece otimati« – riječ je Jahve Gospoda.</p><p class="pocetakParagrafa"> <span class="brojRetka" id="16">16</span>Dođe mi riječ Jahvina:  <span class="brojRetka" id="17">17</span>»Sine čovječji, kad dom Izraelov još življaše u svojoj zemlji, oskvrnu je svojim nedjelima i svojim putovima. Putovi njihovi bijahu preda mnom kao nečistoća žene nečiste.  <span class="brojRetka" id="18">18</span>I zato na njih izlih gnjev svoj zbog krvi što je proliše i zbog kumira kojima je oskvrnuše.  <span class="brojRetka" id="19">19</span>Rasprših ih među narode i rasijah po zemljama. Sudio sam im prema putovima i nedjelima njihovim.  <span class="brojRetka" id="20">20</span>Ali u narodima među koje dođoše, među svim narodima u koje dospješe, oskvrnjivahu moje sveto ime, jer o njima se govorilo: ‘To je Jahvin narod, a morade otići iz zemlje Jahvine!’  <span class="brojRetka" id="21">21</span>I meni se sažali moje sveto ime što ga dom Izraelov obeščasti u narodima među koje dođe.</p><p class="pocetakParagrafa"> <span class="brojRetka" id="22">22</span>Reci zato domu Izraelovu: Ovako govori Jahve Gospod: ‘Što činim, ne činim radi vas, dome Izraelov, nego radi svetoga imena svojega, koje vi oskvrnuste među narodima u koje dođoste.  <span class="brojRetka" id="23">23</span>Ja ću posvetiti ime svoje veliko koje vi oskvrnuste posred narodâ u koje dođoste! I znat će narodi da sam ja Jahve’ – riječ je Jahve Gospoda – ‘kad na vama, njima naočigled, pokažem svetost svoju.  <span class="brojRetka" id="24">24</span>Tada ću vas sabrati iz svih naroda i skupiti iz svih zemalja, natrag vas dovesti u vašu zemlju.  <span class="brojRetka" id="25">25</span>Poškropit ću vas vodom čistom da se očistite. Očistit ću vas od svih vaših nečistoća i od svih kumira vaših.  <span class="brojRetka" id="26">26</span>Dat ću vam novo srce, nov duh udahnut ću u vas! Izvadit ću iz tijela vašega srce kameno i dat ću vam srce od mesa.  <span class="brojRetka" id="27">27</span>Duh svoj udahnut ću u vas da hodite po mojim zakonima i da čuvate i vršite moje naredbe.  <span class="brojRetka" id="28">28</span>I nastanit ćete se u zemlji koju dadoh vašim ocima, i bit ćete moj narod, a ja ću biti vaš Bog.  <span class="brojRetka" id="29">29</span>Izbavit ću vas od svih vaših nečistoća i dozvat ću žito i umnožiti ga, i nikad vas više neću izvrgnuti gladi.  <span class="brojRetka" id="30">30</span>Umnožit ću plod drveća i rod njiva da ne podnosite više zbog gladi sramotu među narodima.  <span class="brojRetka" id="31">31</span>I tada ćete se spomenuti zlih putova i nedjela svojih, i sami ćete sebe omrznuti zbog bezakonja i gadosti svojih.  <span class="brojRetka" id="32">32</span>A što činim, znajte dobro, ne činim radi vas’ – riječ je Jahve Gospoda! ‘Postidite se i posramite zbog putova svojih, dome Izraelov!’</p><p class="pocetakParagrafa"> <span class="brojRetka" id="33">33</span>Ovako govori Jahve Gospod: ‘A kad vas očistim od svih bezakonja vaših, napučit ću opet vaše gradove i sagraditi razvaline;  <span class="brojRetka" id="34">34</span>opustjela zemlja, nekoć pustinja naočigled svakom prolazniku, bit će opet obrađena.  <span class="brojRetka" id="35">35</span>Tada će se reći: ‘Evo zemlje što bijaše pusta, a postade kao vrt edenski! Gle gradova što bijahu pusti, same razvaline i ruševine, a sada su utvrđeni i napučeni!’  <span class="brojRetka" id="36">36</span>I narodi oko vas koji preostanu znat će da ja, Jahve, razvaljeno opet gradim, i što bî opustošeno, opet sadim. Ja, Jahve, rekoh i učinit ću!’</p><p class="pocetakParagrafa"> <span class="brojRetka" id="37">37</span>Ovako govori Jahve Gospod: ‘Još će ovo moliti dom Izraelov: da im ljudstvo namnožim kao stada.  <span class="brojRetka" id="38">38</span>Kao svetim stadima, kao stadima blagdanskih dana u Jeruzalemu, gradovi, nekoć razvaline, napučit će se ljudstvom. I znat će da sam ja Jahve.’«</p>