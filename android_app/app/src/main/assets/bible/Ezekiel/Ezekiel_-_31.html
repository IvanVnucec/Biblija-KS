<h4>Faraon – cedar visoki</h4><p class="pocetakParagrafa"> <span class="brojRetka" id="1">1</span>Jedanaeste godine, trećega mjeseca, prvoga dana, dođe mi riječ Jahvina:  <span class="brojRetka" id="2">2</span>»Sine čovječji, kaži faraonu, kralju egipatskom, i mnoštvu njegovu:</p><p class="stih1">‘Na koga naličiš veličinom svojom?</p><p class="stih2"> <span class="brojRetka" id="3">3</span>Usporedit ću te, evo, s cedrom libanonskim,</p><p class="stih1">lijepih grana, gusta lišća i debla visoka:</p><p class="stih2">vrh mu do oblaka seže.</p><p class="stih1"> <span class="brojRetka" id="4">4</span>Voda ga othrani i uzvisi bezdan;</p><p class="stih2">rijekama mu svojim nasad oblijevaše,</p><p class="stih1">rukave svoje slaše k svem drveću poljskom.</p><p class="stih1"> <span class="brojRetka" id="5">5</span>I zato rastom on nadvisi</p><p class="stih2">sve poljsko drveće.</p><p class="stih1">Grane mu se namnožiše,</p><p class="stih2">hvoje mu se razgranaše</p><p class="stih2">od obilne vode što mu dotjecaše;</p><p class="stih1"> <span class="brojRetka" id="6">6</span>ptice mu nebeske na granama</p><p class="stih2">gnijezda savijahu.</p><p class="stih1">Ispod hvoja njegovih</p><p class="stih2">legoše se divlje zvijeri.</p><p class="stih1">A u hladu njegovu</p><p class="stih2">svi veliki narodi sjeđahu.</p><p class="stih1"> <span class="brojRetka" id="7">7</span>Lijep on bijaše veličinom</p><p class="stih2">i širinom svojih grana;</p><p class="stih2">do dubokih voda žilje mu sezaše!</p><p class="stih1"> <span class="brojRetka" id="8">8</span>Ne bijahu mu ravni ni cedrovi u vrtu Božjem,</p><p class="stih2">ni čempresi se ne mogahu usporediti s granama njegovim,</p><p class="stih2">a platane ni kao hvoje njegove ne bijahu!</p><p class="stih1">Nijedno stablo u vrtu Božjem</p><p class="stih2">ne bješe mu po ljepoti ravno.</p><p class="stih1"> <span class="brojRetka" id="9">9</span>Ukrasih ga mnoštvom grana,</p><p class="stih2">i zaviđaše mu sve edensko drveće u vrtu Božjem.’</p><p class="pocetakParagrafa"> <span class="brojRetka" id="10">10</span>Stoga ovako govori Jahve Gospod: ‘Jer se s rasta uzoholio što mu vrh do oblaka sezaše i srce mu visina zanese,  <span class="brojRetka" id="11">11</span>predadoh ga u ruke najmoćnijemu od svih naroda da učini s njime po zloći njegovoj, i odbacih ga.  <span class="brojRetka" id="12">12</span>Tuđinci, najokrutniji od narodâ, posjekoše ga i oboriše, grane mu padahu po gorama i svim dolinama, hvoje mu se po svim uvalama polomiše, svi se narodi zemlje od njegova hlada udaljiše, ostaviše ga!  <span class="brojRetka" id="13">13</span>Na njegovo oboreno stablo sve ptice nebeske sletješe!</p><p class="pocetakParagrafa">Među njegovim se granama sve divlje zvijeri nastaniše!  <span class="brojRetka" id="14">14</span>Da se rastom svojim nijedno stablo pokraj vode više ne uzvisi i da vrh svoj među oblake ne uzdigne! I da se nijedno stablo koje pije vode u visinu svoju ne uzdaje! Jer su svi predani smrti, bačeni u podzemne krajeve, posred sinova ljudskih, s onima što slaze u jamu!’</p><p class="pocetakParagrafa"> <span class="brojRetka" id="15">15</span>Ovako govori Jahve Gospod: ‘U dan kad on siđe u podzemlje, u znak žalosti, zatvorih nad njim ponor i zaustavih rijeke njegove. I velike vode presahnuše te sav Libanon zbog njega u tugu zaogrnuh i sve se poljsko drveće zbog njega osuši!  <span class="brojRetka" id="16">16</span>Gromotom pada njegova potresoh narode kad ga strmoglavih u podzemlje s onima što u jamu siđoše! I u podzemnom se kraju utješi sve drveće edensko, najizabranije i najljepše u Libanonu, sve što je vodu ispijalo.  <span class="brojRetka" id="17">17</span>I ono, mišica njegova, i oni među narodima koji u hladu njegovu sjeđahu, siđoše s njim u podzemlje, k onima što mačem bijahu probodeni.</p><p class="pocetakParagrafa"> <span class="brojRetka" id="18">18</span>Na koga, dakle, među drvećem edenskim, naličiš svojom moći, slavom i veličinom? A sad si s njima oboren u podzemni kraj i s neobrezanima ležiš među onima što mačem bijahu probodeni. To je faraon i sve njegovo mnoštvo’ – riječ je Jahve Gospoda.«</p>