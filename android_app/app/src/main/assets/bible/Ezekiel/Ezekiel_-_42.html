<h4>Svećeničke prostorije</h4><p class="pocetakParagrafa"> <span class="brojRetka" id="1">1</span>A zatim me povede na sjever, u vanjsko predvorje, i dovede me do prostorija nasuprot ograđenom prostoru, nasuprot zdanju prema sjeveru.  <span class="brojRetka" id="2">2</span>Pročelje im sa sjeverne strane bijaše dugo sto lakata, a široko pedeset lakata.  <span class="brojRetka" id="3">3</span>Nasuprot vratima unutrašnjeg predvorja i nasuprot pločniku vanjskoga predvorja bijahu hodnici jedan prema drugome na tri boja.  <span class="brojRetka" id="4">4</span>Pred prostorijama bijaše prolaz prema unutrašnjosti – deset lakata širok i sto lakata dugačak. Vrata im bijahu okrenuta na sjever.  <span class="brojRetka" id="5">5</span>Gornje prostorije, jer im prostor oduzimahu hodnici, bijahu manje od donjih i srednjih.  <span class="brojRetka" id="6">6</span>Jer bijahu na tri boja, ali ne imahu stupova kao u predvorju. Zato gornje prostorije bijahu uže od donjih i srednjih.  <span class="brojRetka" id="7">7</span>Vanjski zid, duž klijeti, prema vanjskom predvorju, ispred klijeti, bijaše dugačak pedeset lakata.  <span class="brojRetka" id="8">8</span>Jer dužina klijetima vanjskoga predvorja bijaše pedeset lakata, a onima pred Hekalom sto lakata.  <span class="brojRetka" id="9">9</span>U tih prostorija bijaše ulaz s istoka onomu tko im prilazi iz vanjskog predvorja.</p><p class="pocetakParagrafa"> <span class="brojRetka" id="10">10</span>Po širini zida predvorja prema istoku, pred ograđenim prostorom i pred samim zdanjem, bijaše još prostorijâ.  <span class="brojRetka" id="11">11</span>Pred njima bijaše prolaz kao ispred klijeti smještenih prema sjeveru: jednake dužine i jednake širine; i svi im izlazi, raspored i vrata bijahu jednaki.  <span class="brojRetka" id="12">12</span>Bili su kao ulazi u klijeti što bijahu prema jugu: ulaz na početku svakog prolaza, nasuprot zidu zdanja, prema istoku onomu tko bi u njih ulazio.</p><p class="pocetakParagrafa"> <span class="brojRetka" id="13">13</span>I reče mi: »Sjeverne i južne prostorije ispred ograđenog prostora jesu prostorije Svetišta: ondje svećenici koji prilaze Jahvi blaguju najveće svetinje. Oni će ovdje odlagati najveće svetinje, prinose, okajnice i naknadnice, jer je to mjesto sveto.  <span class="brojRetka" id="14">14</span>A kad svećenici budu ulazili, neće izlaziti iz Svetišta u vanjsko predvorje, nego će tu ostavljati odjeću u kojoj bijahu službu služili, jer je sveta, i oblačiti drugu odjeću da bi se mogli približiti mjestu određenu za narod.«</p><p class="noviRedak"> <h4>Mjere predvorja</h4><p class="pocetakParagrafa"> <span class="brojRetka" id="15">15</span>Izmjerivši unutrašnjost Doma, izvede me na istočna vrata i izmjeri sve uokolo.  <span class="brojRetka" id="16">16</span>Mjeračkom trskom izmjeri istočnu stranu: bijaše pet stotina trska, mjeračkih trska,  <span class="brojRetka" id="17">17</span>a zatim se okrenu i izmjeri sjevernu stranu: bijaše pet stotina trska, mjeračkih trska.  <span class="brojRetka" id="18">18</span>Tada se okrenu na južnu stranu i izmjeri: pet stotina trska, mjeračkih trska.  <span class="brojRetka" id="19">19</span>Potom se okrenu na zapadnu stranu i izmjeri: pet stotina trska, mjeračkih trska.  <span class="brojRetka" id="20">20</span>On izmjeri zid na sve četiri strane uokolo: bijaše pet stotina trska dugačak i pet stotina širok. Odvajao je sveto mjesto od nesvetoga.</p></p>