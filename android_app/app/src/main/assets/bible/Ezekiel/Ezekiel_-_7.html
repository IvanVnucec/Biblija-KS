<h4>Skori svršetak</h4><p class="pocetakParagrafa"> <span class="brojRetka" id="1">1</span>Opet mi dođe riječ Jahvina i reče:  <span class="brojRetka" id="2">2</span>»Ti, sine čovječji, reci: Ovako govori Jahve Gospod zemlji Izraelovoj:</p><p class="pocetakParagrafa">Primiče se kraj: bliži se konac zemlji na sve četiri strane svijeta!  <span class="brojRetka" id="3">3</span>Sada je i tebi kraj: gnjev ću svoj na te izliti, sudit ću ti prema putovima tvojim i na te ću oboriti sve gadosti tvoje!  <span class="brojRetka" id="4">4</span>I moje te oči neće požaliti, neću ti se smilovati, nego ću te nagraditi prema putovima tvojim, tvoje će gadosti u tebi ostati. I znat ćete da sam ja Jahve.«</p><p class="pocetakParagrafa"> <span class="brojRetka" id="5">5</span>Ovako govori Jahve: »Jedna nesreća, evo, dolazi!  <span class="brojRetka" id="6">6</span>Kraj dolazi, dolazi ti kraj, evo, dolazi!  <span class="brojRetka" id="7">7</span>Kolo ti udesa dolazi, stanovniče zemlje! Dolazi tvoj čas, bliži se dan: strava je, a ne radost u gorama.  <span class="brojRetka" id="8">8</span>Eto, uskoro ću na te izliti gnjev i iskalit ću na tebi srdžbu svoju! Sudit ću ti prema putovima tvojim i oborit ću na te sve gadosti tvoje.  <span class="brojRetka" id="9">9</span>I moje te oči neće požaliti, neću ti se smilovati, nego ću ti platiti prema putovima tvojim i tvoje će gadosti u tebi ostati! I spoznat ćete da sam ja Jahve koji bije.  <span class="brojRetka" id="10">10</span>Evo, evo dolazi, kolo ti udesa dolazi, prut već cvjeta i oholost pupa,  <span class="brojRetka" id="11">11</span>a nasilje se podiže kao žezlo bezbožnosti! I nitko neće ostati od njih, nitko od njihova mnoštva. Ništa od njihove buke, nema u njima vrijednosti.  <span class="brojRetka" id="12">12</span>Ide vrijeme, bliži se dan! Tko kupuje, neka se ne raduje, a tko prodaje, neka ne tuguje, jer se gnjev izlijeva na sve bogatstvo njegovo.  <span class="brojRetka" id="13">13</span>Jer tko proda, neće više dobiti što je prodao, i nitko neće bezakonjem ojačati život!  <span class="brojRetka" id="14">14</span>Trube trublje i sve je spremno, ali nitko ne kreće u boj, jer gnjev se moj izlijeva na sve bučno mnoštvo.</p><p class="pocetakParagrafa"> <span class="brojRetka" id="15">15</span>Vani – mač, a unutra – kuga i glad! I tko je u polju, od mača će poginuti, a tko u gradu, glad će ga i kuga uništiti.  <span class="brojRetka" id="16">16</span>Koji uteku, sklonit će se u gore kao dolinski golubovi, a ja ću ih sve istrijebiti, svakoga zbog bezakonja njegova,  <span class="brojRetka" id="17">17</span>i sve će ruke klonuti, a koljena će svima malaksati.  <span class="brojRetka" id="18">18</span>U kostrijet će se odjenuti, trepet će ih obuzeti, sva će lica sramota pokriti, sve će im glave oćelavjeti!  <span class="brojRetka" id="19">19</span>Srebro svoje pobacat će na ulice, a zlato će smatrati izmetom: u dan srdžbe Jahvine ni srebro ni zlato neće ih izbaviti, duše im neće moći nasititi ni trbuha napuniti, jer se o to spotakoše na grijeh.  <span class="brojRetka" id="20">20</span>Uzoholiše se zbog divnoga nakita svojega; od njega napraviše kumire – grozote i gadosti svoje: zato im ga pretvorih u izmet.  <span class="brojRetka" id="21">21</span>Dat ću ga u ruke tuđincima da oplijene, razgrabe i oskvrnu.  <span class="brojRetka" id="22">22</span>Odvratit ću od njih lice svoje: i neka se samo oskvrnjuje moja dragocjenost, neka u nju uđu provalnici i neka je oskvrnu!  <span class="brojRetka" id="23">23</span>Spremaj lance, jer je zemlja puna krvi i zločina koji zaslužuju smrt i grad prepun nasilja!  <span class="brojRetka" id="24">24</span>Zato ću dovesti najgore narode da baštine njihove domove. Slomit ću oholost nasilnika, i svetišta njihova bit će oskvrnjena.  <span class="brojRetka" id="25">25</span>Dolazi tjeskoba! Tražit će mir, a mira biti neće!  <span class="brojRetka" id="26">26</span>Dolazit će nevolja za nevoljom, jedna zla vijest za drugom! I tražit će se viđenje u proroka; u svećenika neće više biti zakona ni u starješina savjeta!  <span class="brojRetka" id="27">27</span>Kralj će protužiti, a kneza će spopasti užas i ruke će puku zadrhtati, jer ću ih nagraditi prema putovima njihovim i sudit ću im prema sudovima njihovim. I znat će da sam ja Jahve.«</p>