<h4>Prispodoba o kotlu i mesu</h4><p class="pocetakParagrafa"> <span class="brojRetka" id="1">1</span>Tada se duh podiže i ponese me do istočnih vrata doma Jahvina, što su okrenuta k istoku. I gle: na ulazu vrata dvadeset i pet ljudi, među kojima vidjeh i Jaazaniju, sina Azurova, i Pelatju, sina Benajina, knezove narodne.  <span class="brojRetka" id="2">2</span>I reče mi: »Sine čovječji, evo ljudi koji smišljaju opačine i koji u ovom gradu daju zle savjete:  <span class="brojRetka" id="3">3</span>‘Nije li čas da gradimo domove? Ovaj je grad kotao, a mi smo meso.’  <span class="brojRetka" id="4">4</span>Zato prorokuj protiv njih, prorokuj, sine čovječji!«</p><p class="pocetakParagrafa"> <span class="brojRetka" id="5">5</span>I duh Jahvin siđe nada me i kaza mi: »Reci: Ovako veli Jahve Gospod: ‘Ne govoriš li tako, dome Izraelov? Ali ja poznajem misli vašega srca!  <span class="brojRetka" id="6">6</span>Množite ubojstva u ovome gradu i njegove ulice punite truplima.’  <span class="brojRetka" id="7">7</span>Zato ovako govori Jahve Gospod: ‘Oni koje vi probodoste i razbacaste po gradu – oni su meso, a grad je kotao. Zato ću vas ja izvesti sada iz njega.  <span class="brojRetka" id="8">8</span>Od mača strahujete, i mač ću na vas dovesti’ – riječ je Jahve Gospoda!  <span class="brojRetka" id="9">9</span>‘Izvest ću vas iz grada i predati vas u ruke tuđincima, i sud ću svoj izvršiti nad vama:  <span class="brojRetka" id="10">10</span>od mača ćete pasti! Na međi Izraelovoj sudit ću vam, i tada ćete znati da sam ja Jahve!  <span class="brojRetka" id="11">11</span>A ovaj grad više vam neće biti kotao i vi nećete biti meso njegovo. Na međi Izraelovoj sudit ću vam,  <span class="brojRetka" id="12">12</span>i tada ćete znati da sam ja Jahve po čijim uredbama ne živjeste i čijih zakona ne izvršavaste, nego živjeste po zakonima okolnih naroda!’«</p><p class="pocetakParagrafa"> <span class="brojRetka" id="13">13</span>Dok ja tako prorokovah, umrije Pelatja, sin Benajin. I ja padoh ničice te zavapih iz svega glasa: »Jao, Jahve Gospode, zar ćeš doista uništiti sav ostatak doma Izraelova?«  <span class="brojRetka" id="14">14</span>I dođe mi riječ Jahvina:</p><p class="noviRedak"> <h4>Novi savez obećan izgnanicima</h4><p class="pocetakParagrafa"> <span class="brojRetka" id="15">15</span>»Sine čovječji, tvojoj braći, i tvojim rođacima, i svem domu Izraelovu Jeruzalemci govore: ‘Daleko ste od Jahve! Nama je ova zemlja dana u posjed!’  <span class="brojRetka" id="16">16</span>Zato im reci: Ovako govori Jahve Gospod: ‘Ako ih i odagnah među daleke narode, ako ih i rasprših po zemljama, ja ću im sam uskoro biti svetište u zemljama u kojima se nalaze.’  <span class="brojRetka" id="17">17</span>Stoga im reci: Ovako govori Jahve Gospod: ‘Sabrat ću vas iz narodâ, vratit ću vas iz zemalja u kojima ste bili raspršeni i dat ću vam opet zemlju Izraelovu!  <span class="brojRetka" id="18">18</span>I kad se u nju vrate, istrijebit će iz nje sve grozote i gadosti.  <span class="brojRetka" id="19">19</span>I ja ću im dati novo srce i nov ću duh udahnuti u njih: iščupat ću iz njih njihovo kameno srce i stavit ću u njih srce od mesa,  <span class="brojRetka" id="20">20</span>da hode po mojim naredbama i da čuvaju i vrše sve moje zakone. I bit će oni moj narod, a ja Bog njihov!  <span class="brojRetka" id="21">21</span>A onima kojima srce hodi za grozotama i gadostima oborit ću na glavu njihov put’ – riječ je Jahve Gospoda.«</p><p class="noviRedak"> <h4>Slava Jahvina ostavlja Jeruzalem</h4><p class="pocetakParagrafa"> <span class="brojRetka" id="22">22</span>Kerubini podigoše krila i točkovi se digoše za njima, a slava Boga Izraelova lebdijaše nad njima.  <span class="brojRetka" id="23">23</span>Slava se Jahvina vinu iz grada i zaustavi se na gori, istočno od grada.  <span class="brojRetka" id="24">24</span>A mene duh podiže i ponese duhom Božjim k izgnanicima u zemlju kaldejsku. I iščeznu viđenje koje gledah.  <span class="brojRetka" id="25">25</span>I pripovjedih izgnanicima sve što mi Jahve bijaše objavio.</p></p></p>