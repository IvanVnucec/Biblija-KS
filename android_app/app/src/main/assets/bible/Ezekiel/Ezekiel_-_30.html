<h4>Jahvin dan protiv Egipta</h4><p class="pocetakParagrafa"> <span class="brojRetka" id="1">1</span>I dođe mi riječ Jahvina:  <span class="brojRetka" id="2">2</span>»Sine čovječji, prorokuj i reci: Ovako govori Jahve Gospod:</p><p class="pocetakParagrafa">‘Kukajte: ‘Jao dana!’  <span class="brojRetka" id="3">3</span>Jer se bliži dan, bliži se dan Jahvin! Dan oblačan, vrijeme narodima određeno.</p><p class="pocetakParagrafa"> <span class="brojRetka" id="4">4</span>I mač će ući u Egipat, a strah će ophrvati Etiopiju kad mrtvi stanu padati po Egiptu i kad se razgrabi njegovo blago te kad mu temelje sve sruše.  <span class="brojRetka" id="5">5</span>Kuš, Put i Lud, sva Arabija i Libija, i sinovi zemlje Krete s njima od mača će izginuti!’</p><p class="pocetakParagrafa"> <span class="brojRetka" id="6">6</span>Ovako govori Jahve Gospod: ‘Past će koji podupiru Egipat i srozat će se ponos njegove moći. Od Migdola do Sevana sve će u njemu od mača pasti’ – riječ je Jahve Gospoda.</p><p class="pocetakParagrafa"> <span class="brojRetka" id="7">7</span>‘On će biti pustoš među opustošenim zemljama, a njegovi gradovi ruševine među razrušenim gradovima.  <span class="brojRetka" id="8">8</span>I znat će da sam ja Jahve kad zapalim svoj oganj u Egiptu i zatrem sve pomagače njegove.</p><p class="pocetakParagrafa"> <span class="brojRetka" id="9">9</span>U onaj će dan glasnici od mene na lađama isploviti da zastraše bezbrižnu Etiopiju. I strah će je ophrvati u dan egipatski. Jer, evo, bliži se!’  <span class="brojRetka" id="10">10</span>Ovako govori Jahve Gospod: ‘Uništit ću mnoštvo egipatsko rukom Nabukodonozora, kralja babilonskoga!  <span class="brojRetka" id="11">11</span>On i njegov narod s njime – najokrutniji među narodima – bit će dovedeni da zemlju zatru. I oni će isukati mač na Egipat i svu će mu zemlju truplima ispuniti.  <span class="brojRetka" id="12">12</span>A ja ću isušiti rijeke i zemlju predati u ruke silnicima, opustošit ću zemlju i što je u njoj – rukom tuđinaca. Ja, Jahve, rekoh!’</p><p class="pocetakParagrafa"> <span class="brojRetka" id="13">13</span>Ovako govori Jahve Gospod: ‘Razorit ću kumire i ništavila istrijebiti iz Memfisa, i neće više biti knezova u egipatskoj zemlji, a strah ću posijati u zemlji egipatskoj.  <span class="brojRetka" id="14">14</span>Opustošit ću Patros, zapaliti Soan, izvršiti sud na Tebi.  <span class="brojRetka" id="15">15</span>Iskalit ću gnjev nad Sinom, tvrđom egipatskom, istrijebit ću mnoštvo u Tebi.  <span class="brojRetka" id="16">16</span>Zapalit ću oganj pod Egiptom: Sin će uzdrhtati od strave, Teba će biti osvojena, a Memfis u tjeskobi dan za danom.  <span class="brojRetka" id="17">17</span>Mladići Heliopola i Pi-Beseta od mača će pasti. A oni će biti odvedeni u ropstvo!  <span class="brojRetka" id="18">18</span>Nad Tafnisom pomrčat će dan kad ondje slomim jaram egipatski i kad se dokonča ponos moći u njemu! Nad njim će se nadviti oblak, i njegove će kćeri biti odvedene u ropstvo!  <span class="brojRetka" id="19">19</span>Tako ću izvršiti sud nad Egiptom, i znat će da sam ja Jahve.’«</p><p class="pocetakParagrafa"> <span class="brojRetka" id="20">20</span>Godine jedanaeste, prvoga mjeseca, sedmoga dana, dođe mi riječ Jahvina:  <span class="brojRetka" id="21">21</span>»Sine čovječji, gle, slomih mišicu faraonu, kralju egipatskom! I evo, nisu je ni povili: nisu metnuli lijekove niti su je povojima obavili da je okrijepe kako bi se opet mogla prihvatiti mača.  <span class="brojRetka" id="22">22</span>Stoga ovako govori Jahve Gospod: ‘Evo me protiv faraona, kralja egipatskoga, da mu slomim obje ruke, i zdravu i slomljenu, i da mu mač izbijem iz ruke!  <span class="brojRetka" id="23">23</span>Razagnat ću Egipćane među narode i rasijati ih po zemljama!  <span class="brojRetka" id="24">24</span>Ojačat ću ruke kralju babilonskom i mač ću svoj staviti u njegovu ruku; a faraonu ću slomiti ruke te će stenjati pred neprijateljem kao ranjenik.  <span class="brojRetka" id="25">25</span>Da, ojačat ću ruke kralju babilonskom, a ruke će faraonove klonuti. I znat će se da sam ja Jahve kad metnem mač svoj u ruke kralju babilonskom i on ga zavitla nad zemljom egipatskom.  <span class="brojRetka" id="26">26</span>Raspršit ću Egipćane među narode i rasijati ih po zemljama. I znat će da sam ja Jahve.’«</p>