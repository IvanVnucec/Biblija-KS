<p class="pocetakParagrafa"> <span class="brojRetka" id="1">1</span>I reče mi: »Sine čovječji, progutaj što je pred tobom! Pojedi taj svitak, te idi i propovijedaj domu Izraelovu!«  <span class="brojRetka" id="2">2</span>Otvorih usta, a on mi dade da progutam svitak  <span class="brojRetka" id="3">3</span>i reče: »Sine čovječji, nahrani trbuh i nasiti utrobu svitkom što ti ga dajem!« I pojedoh ga, i bijaše mi u ustima sladak kao med.</p><p class="pocetakParagrafa"> <span class="brojRetka" id="4">4</span>Reče mi: »Sine čovječji, idi domu Izraelovu i prenesi mu moju poruku.  <span class="brojRetka" id="5">5</span>Ne šaljem te k narodu nepoznata jezika i nerazumljiva govora, već te šaljem domu Izraelovu.  <span class="brojRetka" id="6">6</span>Ne šaljem te k mnogim narodima nepoznata jezika i nerazumljiva govora koje ti ne bi mogao razumjeti. A kad bih te k njima i poslao, oni bi te poslušali.  <span class="brojRetka" id="7">7</span>A dom te Izraelov neće poslušati, jer ni mene ne sluša, jer dom je Izraelov tvrde glave i okorjela srca.  <span class="brojRetka" id="8">8</span>Evo, zato ću sada otvrdnuti tvoje lice kao što je i njihovo i glavu ću tvoju učiniti tvrdoglavom kao što je njihova.  <span class="brojRetka" id="9">9</span>I ne boj ih se i ne plaši, jer oni su rod odmetnički!«</p><p class="pocetakParagrafa"> <span class="brojRetka" id="10">10</span>Reče mi: »Sine čovječji, sve riječi što ću ti reći uzmi k srcu i poslušaj ih svojim ušima.  <span class="brojRetka" id="11">11</span>I hajde izgnanicima, sinovima svojega naroda, i reci im: Ovako govori Jahve Gospod! – poslušali ili ne poslušali!«</p><p class="pocetakParagrafa"> <span class="brojRetka" id="12">12</span>Uto me duh podiže i ja za sobom čuh silnu tutnjavu. Slava se Jahvina podigla sa svojega mjesta.  <span class="brojRetka" id="13">13</span>Čuh lepet krila onih bića – udarahu jedno o drugo – i snažnu škripu točkova što se s njima kretahu i zaglušnu jeku jakoga glasa.</p><p class="pocetakParagrafa"> <span class="brojRetka" id="14">14</span>Tada me duh prihvati i ponese. I ja iđah ogorčen i gnjevna srca, a ruka me Jahvina čvrsto pritisla.  <span class="brojRetka" id="15">15</span>Tako stigoh u Tel Abib, k izgnanicima koji življahu na rijeci Kebaru – onamo gdje se bijahu nastanili – te ostadoh među njima sedam dana kao omamljen.</p><p class="noviRedak"> <h4>Prorok kao čuvar Izraela</h4><p class="pocetakParagrafa"> <span class="brojRetka" id="16">16</span>Poslije sedam dana dođe mi opet riječ Jahvina:  <span class="brojRetka" id="17">17</span>»Sine čovječji, postavljam te za čuvara doma Izraelova. I ti ćeš riječi iz mojih usta slušati i opominjat ćeš ih u moje ime.  <span class="brojRetka" id="18">18</span>Kad bezbožniku reknem: ‘Umrijet ćeš’, a ti ga ne opomeneš i ne odvratiš od zla puta njegova kako bi mu život spasio, on će umrijeti sa svojega bezakonja, ali ću ja od tebe tražiti račun za krv njegovu.  <span class="brojRetka" id="19">19</span>A kad opomeneš bezbožnika, a on se ne odvrati od bezakonja i od zla puta svojega, on će umrijeti zbog svoje krivice, a ti ćeš spasiti svoj život.  <span class="brojRetka" id="20">20</span>Isto tako, odvrati li se pravednik od svoje pravednosti i stane činiti nepravdu, postavit ću mu zamku i umrijet će jer ga ti ne opomenu zbog njegova grijeha; umrijet će, i njegova se pravedna djela više neće spominjati, ali ću od tebe tražiti račun za krv njegovu.  <span class="brojRetka" id="21">21</span>Ako li ti pravednika opomeneš da ne griješi, i on zaista prestane griješiti, živjet će jer je prihvatio opomenu, a i ti ćeš spasiti život svoj.«</p><p class="noviRedak"> <h2>I. PRIJE OPSADE JERUZALEMA</h2><h4>Ezekiel nijem</h4><p class="pocetakParagrafa"> <span class="brojRetka" id="22">22</span>Ondje me opet zahvati ruka Jahvina i on mi reče: »Ustani i siđi u dolinu da ondje s tobom govorim!«  <span class="brojRetka" id="23">23</span>Ustadoh tada i siđoh u dolinu, i gle: Slava Jahvina stajaše ondje, slična slavi koju vidjeh na rijeci Kebaru te padoh ničice.  <span class="brojRetka" id="24">24</span>Jahvin duh uđe u me, osovi me na noge i reče: »Idi i zatvori se u domu svojemu!  <span class="brojRetka" id="25">25</span>Na te ću, evo, sine čovječji, staviti užad i svezati te i više nećeš izlaziti.  <span class="brojRetka" id="26">26</span>I jezik ću ti zalijepiti za nepce te ćeš onijemjeti i nećeš ih više karati, jer su rod odmetnički.  <span class="brojRetka" id="27">27</span>A kad ti ja progovorim, otvorit ću ti usta i ti ćeš im reći: ‘Ovako govori Jahve Gospod!’ I tko hoće slušati, neka sluša, a tko neće, neka ne sluša, jer su rod odmetnički.«</p></p></p>