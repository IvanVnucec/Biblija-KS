<h4>Upotreba istočnih vrata</h4><p class="pocetakParagrafa"> <span class="brojRetka" id="1">1</span>Potom me odvede natrag k izvanjskim vratima Svetišta, koja gledaju na istok: bijahu zatvorena.  <span class="brojRetka" id="2">2</span>I reče mi Jahve: »Ova će vrata biti zatvorena; neka se ne otvaraju i nitko neka ne ulazi na njih, jer ja, Jahve, Bog Izraelov, kroz njih prođoh – zato neka budu zatvorena.  <span class="brojRetka" id="3">3</span>Samo knez, jer je knez, smije sjesti tu i blagovati pred Jahvom; tada neka uđe kroz trijem vrata i istim putem neka izađe.«</p><p class="noviRedak"> <h4>Pravilo o upotrebi Doma</h4><p class="pocetakParagrafa"> <span class="brojRetka" id="4">4</span>Zatim me odvede k sjevernim vratima pred Dom. Pogledah, i gle: slava Jahvina bijaše napunila dom Jahvin. Padoh ničice.  <span class="brojRetka" id="5">5</span>Jahve mi reče:</p><p class="pocetakParagrafa">»Sine čovječji, pomno pripazi, dobro gledaj i pažljivo poslušaj što ću ti reći o svim uredbama doma Jahvina i o svim njegovim zakonima. Dobro pazi tko smije ući u Dom i tko je iz Svetišta odijeljen.  <span class="brojRetka" id="6">6</span>Reci rodu odmetničkom, domu Izraelovu: Ovako govori Jahve Gospod: ‘Previše je već vaših gnusoba, dome Izraelov!  <span class="brojRetka" id="7">7</span>Uvodili ste tuđince, neobrezana srca i neobrezana tijela, te su ušli u moje svetište i oskvrnuli moj dom dok ste vi prinosili moj kruh i pretilinu i krv; i tako ste raskinuli moj Savez svim tim gnusobama.  <span class="brojRetka" id="8">8</span>Niste sami čuvali moje svetinje, nego ste njih namjestili namjesto sebe kao čuvare u mojem svetištu.’  <span class="brojRetka" id="9">9</span>Ovako govori Jahve Gospod: ‘Nijedan tuđinac, neobrezana srca i neobrezana tijela, da više ne ulazi u moje svetište – nijedan tuđinac koji živi među sinovima Izraelovim.’</p><p class="noviRedak"> <h4>Dužnosti levitâ</h4><p class="pocetakParagrafa"> <span class="brojRetka" id="10">10</span>‘A leviti koji su se udaljili od mene, kad je ono Izrael odlutao od mene za svojim kumirima, snosit će svoje bezakonje.  <span class="brojRetka" id="11">11</span>Služit će u Svetištu samo kao stražari na vratima Doma i kao posluga Domu: klat će narodu paljenice i druge žrtve i bit će mu na službu.  <span class="brojRetka" id="12">12</span>Služili su im pred njihovim kumirima i tako naveli dom Izraelov na bezakonje. Zato podigoh ruku na njih’ – riječ je Jahve Gospoda – ‘da snose svoje bezakonje.</p><p class="pocetakParagrafa"> <span class="brojRetka" id="13">13</span>Više neće pristupati k meni da mi služe kao svećenici i neće više prilaziti mojim najsvetijim svetinjama, nego će snositi svoju sramotu i gnusobe koje počiniše.  <span class="brojRetka" id="14">14</span>Postavit ću ih da u Domu rade svaki posao i sve što treba u njemu svršiti.’</p><p class="noviRedak"> <h4>Pravila o svećenicima</h4><p class="pocetakParagrafa"> <span class="brojRetka" id="15">15</span>‘Svećenici leviti, potomci Sadokovi, koji su mi vjerno služili u mojem svetištu kad su ono sinovi Izraelovi odlutali od mene – oni smiju pristupati k meni da mi služe: služit će preda mnom prinoseći mi pretilinu i krv’ – riječ je Jahve Gospoda.  <span class="brojRetka" id="16">16</span>‘Oni smiju ulaziti u moje svetište i pristupati k mojem stolu da mi služe i da vrše službu.</p><p class="pocetakParagrafa"> <span class="brojRetka" id="17">17</span>Kad budu ulazili na vrata unutrašnjega predvorja, neka obuku lanene haljine: neka ne bude na njima ništa vuneno kad služe na vratima unutrašnjega predvorja i Doma.  <span class="brojRetka" id="18">18</span>Na glavama neka nose lanene kape, oko bokova hlače lanene: neka se ne pašu ničim od čega bi se znojili.  <span class="brojRetka" id="19">19</span>Kad izlaze u vanjsko predvorje k narodu, neka svuku haljine u kojima su služili i neka ih ostave u prostorijama Svetišta, a neka obuku druge haljine, da ne posvete puk svojim haljinama.  <span class="brojRetka" id="20">20</span>I neka ne briju glave, a ni bujne kose neka ne puštaju, nego neka strigu kosu.</p><p class="pocetakParagrafa"> <span class="brojRetka" id="21">21</span>I nijedan svećenik, kad mu je poći u unutrašnje predvorje, neka ne pije vina.  <span class="brojRetka" id="22">22</span>Neka se ne žene udovicom ili puštenicom, nego samo djevojkom iz roda Izraelova ili udovicom svećenikovom.  <span class="brojRetka" id="23">23</span>Neka mi narod uče razlikovati sveto od nesvetoga, lučiti nečisto od čistoga.  <span class="brojRetka" id="24">24</span>U parnicama oni neka budu suci: neka sude po mojim zakonima; i neka čuvaju zakone i uredbe o svim mojim blagdanima i neka svetkuju moje subote.</p><p class="pocetakParagrafa"> <span class="brojRetka" id="25">25</span>K mrtvacu neka ne prilaze da se ne okaljaju; samo za ocem i za majkom, za sinom i kćerju, za bratom i sestrom još neudatom smiju se okaljati.  <span class="brojRetka" id="26">26</span>Pošto se nakon toga koji očisti, neka mu se broji sedam dana:  <span class="brojRetka" id="27">27</span>a onda kad uđe u Svetište, u unutrašnje predvorje da služi u Svetištu, neka prinese žrtvu okajnicu’ – riječ je Jahve Gospoda.</p><p class="pocetakParagrafa"> <span class="brojRetka" id="28">28</span>‘Njima ne pripada nikakva baština – ja sam njihova baština; i zato im ne dajte nikakva posjeda u Izraelu – ja sam posjed njihov.  <span class="brojRetka" id="29">29</span>Hranit će se od žrtava prinosnica, okajnica i naknadnica, i sve zavjetovano u Izraelu njima pripada.  <span class="brojRetka" id="30">30</span>Najbolje od svih vaših prvina i od svih vaših prinosa koje ćete prinositi pripada svećenicima; njima ćete davati i najbolje brašno, da blagoslov počiva na vašim domovima.  <span class="brojRetka" id="31">31</span>Svećenici ne smiju jesti mesa od uginulih i razderanih životinja – bilo od ptica ili stoke.’</p></p></p></p>