<h4>Hramski izvor</h4><p class="pocetakParagrafa"> <span class="brojRetka" id="1">1</span>Zatim me odvede natrag k vratima Doma. I gle: voda izvirala ispod praga Doma, prema istoku – jer pročelje Doma bijaše prema istoku – i voda otjecaše ispod desne strane Doma, južno od žrtvenika.  <span class="brojRetka" id="2">2</span>Zatim me izvede na sjeverna vrata i provede me uokolo vanjskim putem k vanjskim vratima koja gledaju na istok. I gle, voda izvirala s desne strane.  <span class="brojRetka" id="3">3</span>Čovjek pođe prema istoku s užetom u ruci, izmjeri tisuću lakata i prevede me preko vode, a voda mi sezaše do gležanja.  <span class="brojRetka" id="4">4</span>Ondje opet izmjeri tisuću lakata i provede me preko vode, a voda bijaše do koljena. I opet izmjeri tisuću lakata i prevede me preko vode što bijaše do bokova.  <span class="brojRetka" id="5">5</span>Opet izmjeri tisuću lakata, ali ondje bijaše potok koji ne mogoh prijeći jer je voda nabujala te je trebalo plivati: bijaše to potok koji se ne može prijeći.</p><p class="pocetakParagrafa"> <span class="brojRetka" id="6">6</span>I upita me: »Vidiš li, sine čovječji?« I odvede me natrag, na obalu potoka.  <span class="brojRetka" id="7">7</span>I kad se vratih, gle, na obali s obje strane mnoga stabla.</p><p class="pocetakParagrafa"> <span class="brojRetka" id="8">8</span>I reče mi: »Ova voda teče u istočni kraj, spušta se u Arabu i teče u more; a kad se u more izlije, vode mu ozdrave.  <span class="brojRetka" id="9">9</span>I kuda god potok protječe, sve živo što se miče oživi; i bit će vrlo mnogo riba, jer kamo god dođe ova voda, sve ozdravi i oživi – kuda god protječe ovaj potok.  <span class="brojRetka" id="10">10</span>I ribari će ribariti duž mora: od En Gedija do En Eglajima sušit će se mreže; i bit će vrlo mnogo svakovrsnih riba kao u Velikom moru.  <span class="brojRetka" id="11">11</span>A močvare onoga mora i njegove bare neće ozdraviti: bit će za sol.  <span class="brojRetka" id="12">12</span>Duž potoka na obje strane rast će svakovrsne voćke: lišće im neće otpadati i s njih neće nestajati ploda; svakog će mjeseca roditi novim plodom jer im voda dotječe iz Svetišta. Plod će njihov biti za jelo, a lišće za lijek.«</p><p class="noviRedak"> <h4>Granice zemlje</h4><p class="pocetakParagrafa"> <span class="brojRetka" id="13">13</span>»Ovako govori Jahve Gospod: ‘Ovo su granice u kojima ćete podijeliti zemlju u baštinu među dvanaest plemena Izraelovih – Josipu dva dijela.  <span class="brojRetka" id="14">14</span>Svakom će od vas pripasti podjednako od zemlje koju se zakleh dati vašim ocima, a vama će pripasti u baštinu.</p><p class="pocetakParagrafa"> <span class="brojRetka" id="15">15</span>Ovo su, dakle, granice zemlje: na sjeveru, od Velikoga mora put Hetlona do Ulaza u Hamat: Sedad,  <span class="brojRetka" id="16">16</span>Berota, Sibrajim, između kraja damaščanskog i hamatskoga, i Haser Enon, prema granici hauranskoj.  <span class="brojRetka" id="17">17</span>Granica će se, dakle, protezati od mora do Haser Enona, kojemu je na sjeveru kraj damaščanski i hamatski – sjeverna strana.  <span class="brojRetka" id="18">18</span>Istočna strana: između Haurana i Damaska, između Gileada i zemlje izraelske, pa Jordanom kao granicom prema istočnomu moru do Tamara – istočna strana.  <span class="brojRetka" id="19">19</span>Južna strana: prema jugu od Tamara do Meripskih voda i Kadeša pa potokom prema Velikomu moru – južna strana, prema jugu.  <span class="brojRetka" id="20">20</span>A zapadna strana: granica je Veliko more pa do nadomak Ulaza u Hamat – zapadna strana.</p><p class="pocetakParagrafa"> <span class="brojRetka" id="21">21</span>Tu zemlju razdijelite među sobom po plemenima Izraelovim.  <span class="brojRetka" id="22">22</span>Razdijelit ćete je ždrijebom u baštinu između sebe i između došljaka koji žive među vama i koji među vama djecu narodiše: i njih ćete smatrati domorocima među Izraelovim sinovima, da i oni dobiju ždrijebom baštinu među Izraelovim sinovima.  <span class="brojRetka" id="23">23</span>Svakome tom došljaku dodijelite baštinu u plemenu u kojem živi’ – riječ je Jahve Gospoda.</p></p>