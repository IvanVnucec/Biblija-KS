<h4>Prorok oponaša izgnanstvo</h4><p class="pocetakParagrafa"> <span class="brojRetka" id="1">1</span>Opet mi dođe riječ Jahvina:  <span class="brojRetka" id="2">2</span>»Sine čovječji! Ti boraviš u rodu odmetničkom koji ima oči, a ne vidi, uši ima, a ne čuje, jer su rod odmetnički.  <span class="brojRetka" id="3">3</span>Zato, sine čovječji, spremi izgnanički zavežljaj i njima na oči obdan se seli: seli se iz svojega mjesta u drugo, ne bi li uvidjeli da su rod odmetnički.  <span class="brojRetka" id="4">4</span>Obdan, njima na oči, iznesi zavežljaj, zavežljaj izgnanički, a iziđi obnoć na njihove oči kao što se odlazi u izgnanstvo.  <span class="brojRetka" id="5">5</span>Njima na oči prokopaj zid i kroza nj izađi.  <span class="brojRetka" id="6">6</span>I njima na oči vrgni zavežljaj na ramena i po mrkloj noći iziđi. Pokrij lice da ne vidiš zemlju, jer te postavih kao znamenje domu Izraelovu!«</p><p class="pocetakParagrafa"> <span class="brojRetka" id="7">7</span>Učinih kako mi bijaše zapovjeđeno: obdan iznesoh zavežljaj, zavežljaj izgnanički, a obnoć prokopah zid rukama i njima na oči po mrkloj noći vrgoh zavežljaj na ramena.  <span class="brojRetka" id="8">8</span>Ujutro mi dođe riječ Jahvina:  <span class="brojRetka" id="9">9</span>»Sine čovječji, zapita li te dom Izraelov, dom odmetnički: ‘Što to radiš?’  <span class="brojRetka" id="10">10</span>ti mu reci: ‘Ovako govori Jahve Gospod! Ovo je proroštvo knezu jeruzalemskom i svemu domu Izraelovu koji je u Jeruzalemu.’  <span class="brojRetka" id="11">11</span>Reci: ‘Ja sam vam znamenje! Kako ja uradih, tako će biti njima: svi ćete se morati seliti u izgnanstvo!  <span class="brojRetka" id="12">12</span>Knez njihov morat će vrći zavežljaj na ramena i po mrkloj noći izaći. Prokopat će zid da izađe kroza nj i lice će pokriti rukama da očima ne vidi zemlje.  <span class="brojRetka" id="13">13</span>Ja ću mu razapeti mrežu, i uhvatit će se u moju zamku, i odvest ću ga u Babilon, u zemlju kaldejsku. Ali je on neće ugledati i ondje će život ostaviti.  <span class="brojRetka" id="14">14</span>A sve one oko njega, pomagače i čete, raspršit ću u sve vjetrove i svoj mač ću trgnuti na njih.  <span class="brojRetka" id="15">15</span>A kad ih raspršim među narode i rasijem po zemljama, znat će da sam ja Jahve.  <span class="brojRetka" id="16">16</span>Ipak, ostavit ću nekolicinu koji će umaći maču, gladi i kugi, da među narodima kamo prispiju pripovijedaju svoje gadosti; neka se zna da sam ja Jahve.’«</p><p class="pocetakParagrafa"> <span class="brojRetka" id="17">17</span>I dođe mi riječ Jahvina:  <span class="brojRetka" id="18">18</span>»Sine čovječji, jedi kruha zabrinuto i pij vode sa zebnjom i sa strepnjom!  <span class="brojRetka" id="19">19</span>I reci puku zemlje: Ovako govori Jahve Gospod Jeruzalemcima u zemlji Izraelovoj: ‘Zabrinuto će jesti kruha i sa strepnjom piti vode, jer će im zemlja opustjeti i ostat će bez igdje ičega s bezakonja žitelja svojih.  <span class="brojRetka" id="20">20</span>I svi gradovi, sada napučeni, bit će poharani, a sva zemlja opustošena. I znat će da sam ja Jahve!’«</p><p class="noviRedak"> <h4>Govorkanja u narodu</h4><p class="pocetakParagrafa"> <span class="brojRetka" id="21">21</span>I dođe mi riječ Jahvina:  <span class="brojRetka" id="22">22</span>»Sine čovječji, kakve su vam to priče o zemlji Izraelovoj? Govori se: ‘Gle, prolaze dani, a od proroštva ništa!’  <span class="brojRetka" id="23">23</span>Zato im reci: Ovako govori Jahve Gospod: ‘Dokončat ću te priče i neće se više ponavljati u Izraelu.’ Reci im: ‘Bliže se već dani i sva će se proroštva moja ispuniti!  <span class="brojRetka" id="24">24</span>Jer neće više biti u domu Izraelovu varavih viđenja, ni lažnih proroštava kojima ljude bijahu zavodili.  <span class="brojRetka" id="25">25</span>Jer što ja, Jahve Gospod, govorim, to će i biti, i riječ se neće odgoditi! Da! Još za vaših dana, rode odmetnički, riječ ću izgovoriti i izvršiti.’ Tako govori Jahve Gospod!«</p><p class="pocetakParagrafa"> <span class="brojRetka" id="26">26</span>I dođe mi riječ Jahvina:  <span class="brojRetka" id="27">27</span>»Sine čovječji! Evo što se govori u domu Izraelovu: ‘Viđenje što ga ovaj ugleda za dane je daleke! Prorokuje za daleka vremena!’  <span class="brojRetka" id="28">28</span>Zato im reci: Ovako govori Jahve Gospod: ‘Nijedna riječ moja neće se više odgoditi! Što rekoh, rečeno je, i sve će se ispuniti!’ – riječ je Jahve Gospoda.«</p></p>