<h4>Protiv gora edomskih</h4><p class="pocetakParagrafa"> <span class="brojRetka" id="1">1</span>I dođe mi riječ Jahvina:  <span class="brojRetka" id="2">2</span>»Sine čovječji, okreni lice k Seirskoj gori i prorokuj protiv nje!  <span class="brojRetka" id="3">3</span>Reci joj:</p><p class="pocetakParagrafa">Ovako govori Jahve Gospod: ‘Evo me na te, Goro seirska! Ruku ću podići na te i pretvoriti te u pustoš i pustinju.  <span class="brojRetka" id="4">4</span>Gradove ću tvoje razvaliti i postat ćeš pustinjom. I znat ćeš da sam ja Jahve!  <span class="brojRetka" id="5">5</span>Vječnu si mržnju gojila i maču predavala sinove Izraelove kad bi ih nesreća pogodila i kad bi im kucnuo čas posljednjega grijeha.  <span class="brojRetka" id="6">6</span>Zato, života mi moga’ – riječ je Jahve Gospoda – ‘krvi ću te predati i krv će te progoniti: od krvi nisi prezala, krv će te progoniti!  <span class="brojRetka" id="7">7</span>Od Gore seirske učinit ću pustoš i pustinju, istrijebit ću iz nje polaznika i povratnika.  <span class="brojRetka" id="8">8</span>Gore njezine napunit ću truplima: po tvojim brežuljcima, po tvojim dolinama i po tvojim uvalama padat će mačem pokošeni.  <span class="brojRetka" id="9">9</span>Učinit ću od tebe vječnu pustinju, gradovi se tvoji neće napučiti. I znat ćete da sam ja Jahve!</p><p class="pocetakParagrafa"> <span class="brojRetka" id="10">10</span>Ti reče: ‘Ova dva naroda i ove dvije zemlje bit će moji; mi ćemo ih zaposjesti, ako i jest Jahve bio ondje!’</p><p class="pocetakParagrafa"> <span class="brojRetka" id="11">11</span>Zato, života mi moga’ – riječ je Jahve Gospoda – ‘postupit ću s tobom prema gnjevu i ljubomori s kojom ti postupi u svojoj mržnji s njima! Upoznat ćeš me po tome kako ću ti suditi!  <span class="brojRetka" id="12">12</span>I znat ćeš da sam ja, Jahve, čuo sve tvoje hule što ih izreče na gore Izraelove govoreći: ‘Opustješe, nama su dane za hranu!’  <span class="brojRetka" id="13">13</span>Razmetali ste se, protiv mene govorili i gomilali protiv mene riječi; čuo sam ja!’  <span class="brojRetka" id="14">14</span>Ovako govori Jahve Gospod: ‘Na radost sve zemlje, od tebe ću učiniti pustoš.  <span class="brojRetka" id="15">15</span>Kako si se ti radovala što opustje baština doma Izraelova, tako ću učiniti s tobom: opustjet ćeš, Goro seirska, a s tobom i sav Edom! I znat će se da sam ja Jahve!’«</p>