<h4>Opačine Jeruzalema</h4><p class="pocetakParagrafa"> <span class="brojRetka" id="1">1</span>Godine šeste, šestoga mjeseca, petoga dana, dok sjeđah u svojoj kući, a preda mnom starješine judejske, spusti se na me ruka Jahvina.</p><p class="pocetakParagrafa"> <span class="brojRetka" id="2">2</span>Pogledah, i gle: tu kao neki čovjek; od njegovih kao bokova naniže oganj, a od njegovih kao bokova naviše bljeskanje, nešto poput usijane kovine.  <span class="brojRetka" id="3">3</span>Ispruži nešto nalik na ruku i uhvati me za kosu na glavi. Uto me duh podiže između zemlje i neba i ponese me u božanskome viđenju u Jeruzalem, na ulaz unutrašnjih vrata, što su okrenuta prema sjeveru gdje stoji kumir, ljubomora koja izaziva ljubomoru.  <span class="brojRetka" id="4">4</span>I gle, ondje bijaše slava Boga Izraelova, kao što je vidjeh u dolini.  <span class="brojRetka" id="5">5</span>I reče mi: »Sine čovječji, podigni oči prema sjeveru!« I podigoh oči prema sjeveru. I gle, kumir, ljubomora, bijaše i na sjeveru, kraj vrata žrtvenika, na strani prema ulazu.</p><p class="pocetakParagrafa"> <span class="brojRetka" id="6">6</span>I reče mi: »Sine čovječji, vidiš li što oni ovdje čine? Velike su to gnusobe što ih dom Izraelov ovdje čini, samo da me udalji iz mojega svetišta. A vidjet ćeš i gorih gnusoba!«  <span class="brojRetka" id="7">7</span>I povede me do vrata predvorja. Pogledah, i gle: u zidu pukotina.  <span class="brojRetka" id="8">8</span>I reče mi: »Sine čovječji, probij taj zid!« Probih zid, a ono – ulaz!  <span class="brojRetka" id="9">9</span>I reče mi: »Uđi i pogledaj strahovite gadosti što se ovdje čine!«  <span class="brojRetka" id="10">10</span>Uđoh i pogledah. I gle, svakojake slike gmazova i gnusnih životinja – sve kumiri doma Izraelova, našarani na zidu, svuda uokolo.  <span class="brojRetka" id="11">11</span>A pred tim kumirima sedamdesetorica ljudi od starješina doma Izraelova, i među njima i Šafanov sin Jaazanija. I svakome od njih u ruci kadionica iz koje se podiže oblak kâda miomirisnoga.</p><p class="pocetakParagrafa"> <span class="brojRetka" id="12">12</span>I reče mi: »Sine čovječji, vidiš li što u toj tami rade starješine doma Izraelova, svatko u svojoj oslikanoj komori? I još govore: ‘Jahve nas ne vidi jer je Jahve napustio zemlju!’«  <span class="brojRetka" id="13">13</span>I reče mi još: »A vidjet ćeš i gorih gnusoba što se ovdje čine!«  <span class="brojRetka" id="14">14</span>I povede me do vrata doma Jahvina što su okrenuta prema sjeveru. I gle, ondje sjeđahu žene i oplakivahu Tamuza.  <span class="brojRetka" id="15">15</span>I reče mi: »Vidiš li, sine čovječji? A vidjet ćeš i gorih gnusoba od ovih!«  <span class="brojRetka" id="16">16</span>I povede me u unutrašnje predvorje doma Jahvina. Ondje, na ulazu u Hekal Jahvin, između trijema i žrtvenika, bijaše oko dvadeset i pet ljudi, okrenutih leđima Hekalu Jahvinu, a licem prema istoku, i ondje se prema istoku klanjahu suncu.</p><p class="pocetakParagrafa"> <span class="brojRetka" id="17">17</span>I reče mi: »Vidiš li to, sine čovječji? Malo li je domu Judinu svih ovih gnusoba što ih ovdje čine, nego mi još zemlju pune i nasiljem, i ponovno me izazivaju i granama pred nosom mašu?  <span class="brojRetka" id="18">18</span>Zato ću i ja sada postupiti s njima jarosno i oči se moje više neće sažaliti i neću im se smilovati. I kad stanu iza glasa vikati na moje uši, neću ih uslišiti.«</p>