<h4>Osobna odgovornost</h4><p class="pocetakParagrafa"> <span class="brojRetka" id="1">1</span>Dođe mi riječ Jahvina:  <span class="brojRetka" id="2">2</span>»Što vam je te o Izraelu ponavljate poslovicu: ‘Oci jedoše kiselo grožđe, sinovima trnu zubi!’  <span class="brojRetka" id="3">3</span>Života mi moga, riječ je Jahve Gospoda: nitko od vas neće više u Izraelu ponavljati tu poslovicu;  <span class="brojRetka" id="4">4</span>jer, svi su životi moji, kako život očev tako i život sinovlji. I evo, onaj koji zgriješi, taj će umrijeti.</p><p class="pocetakParagrafa"> <span class="brojRetka" id="5">5</span>Tko je pravedan i poštuje zakon i pravdu  <span class="brojRetka" id="6">6</span>i ne blaguje po gorama i očiju ne podiže kumirima doma Izraelova, ne oskvrnjuje žene bližnjega svoga i ne prilazi ženi dok je nečista;  <span class="brojRetka" id="7">7</span>nikomu ne nanosi nasilja, vraća što je u zalog primio i ništa ne otima; kruh svoj dijeli s gladnim, gologa odijeva,  <span class="brojRetka" id="8">8</span>ne posuđuje uz dobit i ne uzima pridavka, ruku usteže od nedjela, po istini presuđuje,  <span class="brojRetka" id="9">9</span>po mojim naredbama hodi i čuva moje zakone, postupajući po istini – taj je zaista pravedan i taj će živjeti«, riječ je Jahve Gospoda.</p><p class="pocetakParagrafa"> <span class="brojRetka" id="10">10</span>»Ali, porodi li on sina nasilnika, koji krv prolijeva ili bratu takvo što učini,  <span class="brojRetka" id="11">11</span>a ne radi kao njegov roditelj, nego blaguje po gorama, oskvrnjuje ženu bližnjega;  <span class="brojRetka" id="12">12</span>ubogu i bijednu nanosi nasilje, otima, ne vraća što je u zalog primio, oči podiže kumirima čineći gadosti;  <span class="brojRetka" id="13">13</span>posuđuje uz dobit i uzima pridavak – ne, takav sin neće živjeti! Učinio je te gadosti i umrijet će, a krv će njegova na njega pasti.</p><p class="pocetakParagrafa"> <span class="brojRetka" id="14">14</span>A porodi li on sina koji uvidi sve grijehe što ih njegov otac počini, uvidi ih i tako više ne učini;  <span class="brojRetka" id="15">15</span>ne blaguje po gorama, očiju ne podiže kumirima doma Izraelova, ne oskvrnjuje žene bližnjega;  <span class="brojRetka" id="16">16</span>nikomu ne nanosi nasilja, ne prisvaja zaloga, ništa ne otima, kruh svoj dijeli s gladnim, gologa odijeva;  <span class="brojRetka" id="17">17</span>ruku usteže od nedjela, ne uzima dobiti ni pridavka, vrši moje zakone i hodi po mojim naredbama – ne, taj neće umrijeti zbog grijeha očeva, on će živjeti.  <span class="brojRetka" id="18">18</span>A njegov otac, koji je nemilice tlačio i pljačkao bližnjega, čineći u narodu što ne valja, zbog svojega će grijeha umrijeti.</p><p class="pocetakParagrafa"> <span class="brojRetka" id="19">19</span>Ali vi kažete: ‘Zašto da sin ne snosi očev grijeh?’ Zato što sin vrši zakon i pravdu, čuva i vrši sve moje naredbe, živjet će.  <span class="brojRetka" id="20">20</span>Onaj koji zgriješi, taj će i umrijeti. Sin neće snositi grijeha očeva, ni otac grijeha sinovljega. Na pravedniku će biti pravda njegova, a na bezbožniku bezbožnost njegova.</p><p class="pocetakParagrafa"> <span class="brojRetka" id="21">21</span>Ako se bezbožnik odvrati od svih grijeha što ih počini, i bude čuvao sve moje naredbe i vršio zakon i pravdu, živjet će i neće umrijeti.  <span class="brojRetka" id="22">22</span>Sva njegova nedjela što ih počini bit će zaboravljena: zbog pravednosti što je čini, živjet će.  <span class="brojRetka" id="23">23</span>Jer, zar je meni do toga da umre bezbožnik« – riječ je Jahve Gospoda – »a ne da se odvrati od svojih zlih putova i da živi?</p><p class="pocetakParagrafa"> <span class="brojRetka" id="24">24</span>Ako li se pravednik odvrati od svoje pravednosti i stane činiti nepravdu i sve gadosti koje radi bezbožnik – hoće li živjeti? Sva pravedna djela koja bijaše činio zaboravit će se, a zbog svoje nevjere kojom se iznevjerio i zbog grijeha što ih počini, umrijet će.  <span class="brojRetka" id="25">25</span>A vi velite: ‘Put Jahvin nije pravedan!’ Čuj, dome Izraelov: Moj put da nije pravedan? Nisu li vaši putovi nepravedni?  <span class="brojRetka" id="26">26</span>Ako li se pravednik odvrati od svoje pravednosti i stane činiti nepravdu, pa zbog toga umre, umrijet će zbog nepravde što je počini.  <span class="brojRetka" id="27">27</span>A ako se bezbožnik odvrati od svoje bezbožnosti što je bijaše činio, pa stane vršiti moj zakon i pravdu, živjet će i neće umrijeti.  <span class="brojRetka" id="28">28</span>Jer je uvidio i odvratio se od svojih nedjela što ih bijaše počinio, živjet će i neće umrijeti.</p><p class="pocetakParagrafa"> <span class="brojRetka" id="29">29</span>Ali dom Izraelov kaže: ‘Put Gospodnji nije pravedan!’ Putovi moji da nisu pravedni, dome Izraelov? Nisu li vaši putovi nepravedni?  <span class="brojRetka" id="30">30</span>Dome Izraelov, ja ću suditi svakome po njegovim putovima« – riječ je Jahve Gospoda. »Obratite se, dakle, i povratite od svih svojih nedjela, i grijeh vam vaš neće biti na propast!  <span class="brojRetka" id="31">31</span>Odbacite od sebe sva nedjela koja ste činili i načinite sebi novo srce i nov duh! Zašto da umirete, dome Izraelov?  <span class="brojRetka" id="32">32</span>Ja ne želim smrti nikoga koji umre« – riječ je Jahve Gospoda. »Obratite se, dakle, i živite!«</p>