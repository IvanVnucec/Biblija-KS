<h4>Prispodoba s orlom</h4><p class="pocetakParagrafa"> <span class="brojRetka" id="1">1</span>Dođe mi riječ Jahvina:  <span class="brojRetka" id="2">2</span>»Sine čovječji, smisli zagonetku i iznesi prispodobu domu Izraelovu! Reci:</p><p class="stih1"> <span class="brojRetka" id="3">3</span>Ovako govori Jahve Gospod:</p><p class="stih1">‘Velik orao, velikih krila,</p><p class="stih2">duga perja,</p><p class="stih2">gusta, šarena paperja,</p><p class="stih1">doletje na Libanon</p><p class="stih2">i zgrabi cedrov vrh;</p><p class="stih1"> <span class="brojRetka" id="4">4</span>odlomi mu najvišu grančicu,</p><p class="stih2">odnese je u zemlju trgovaca</p><p class="stih2">i spusti je u grad prodavača.</p><p class="stih1"> <span class="brojRetka" id="5">5</span>Onda uze izdanak iz zemlje,</p><p class="stih2">u plodnu ga njivu posadi,</p><p class="stih1">kraj obilnih voda stavi,</p><p class="stih2">kao vrbu usadi.</p><p class="stih1"> <span class="brojRetka" id="6">6</span>Izdanak proklija,</p><p class="stih2">bujan izbi čokot,</p><p class="stih2">onizak izraste,</p><p class="stih1">mladice mu k orlu segnuše,</p><p class="stih2">a pod njim mu žilje bješe;</p><p class="stih1">u bujan se razvi čokot,</p><p class="stih2">potjera izdanke,</p><p class="stih2">mladice razgrana.</p><p class="stih1"> <span class="brojRetka" id="7">7</span>Bijaše i drugi orao,</p><p class="stih2">velik i velikih krila,</p><p class="stih2">gusta perja.</p><p class="stih1">I gle, čokot k njemu žilje pruži,</p><p class="stih2">k njemu upravi grančice svoje</p><p class="stih1">da ga natapa</p><p class="stih2">bolje od tla u koje bî zasađen.</p><p class="stih1"> <span class="brojRetka" id="8">8</span>Na plodnoj njivi,</p><p class="stih2">kraj obilnih voda,</p><p class="stih2">bješe zasađen:</p><p class="stih1">mogao je tjerat’ mladice,</p><p class="stih2">uroditi rodom,</p><p class="stih2">k’o veličanstveni trs izrasti.’</p><p class="stih1"> <span class="brojRetka" id="9">9</span>Reci: Ovako govori Jahve Gospod:</p><p class="stih2">‘Hoće l’ uspijevati?</p><p class="stih1">Neće l’ mu orao sve žilje izguliti?</p><p class="stih2">Neće l’ mu sve plodove potrgati?</p><p class="stih1">Neće l’ mu sve mladice,</p><p class="stih2">čim izbiju, sasušiti?</p><p class="stih1">Da, i bez snažne mišice,</p><p class="stih2">i bez mnoštva naroda,</p><p class="stih2">iščupat će ga iz korijena! </p><p class="stih1"> <span class="brojRetka" id="10">10</span>Gle, zasađen je! Hoće l’ uspijevati?</p><p class="stih2">Čim ga takne istočnjak,</p><p class="stih2">neće l’ sav usahnuti?</p><p class="stih1">Da, na lijehama iz kojih niče</p><p class="stih2">uvenut će.’«</p><p class="pocetakParagrafa"> <span class="brojRetka" id="11">11</span>Dođe mi riječ Jahvina:  <span class="brojRetka" id="12">12</span>»Reci domu odmetničkome: ‘Zar ne znate što ovo znači?’ Reci im: ‘Eto, dođe kralj babilonski u Jeruzalem, zarobi mu kralja i sve knezove, odvede ih k sebi u Babilon.  <span class="brojRetka" id="13">13</span>Odvede i izdanak iz kraljevskoga koljena, sklopi s njima savez i zakletvom se obveza, pošto odvede sve mogućnike iz zemlje,  <span class="brojRetka" id="14">14</span>da će kraljevstvo ostati neznatno i da se neće dizati, nego će čuvati i držati savez s njime.</p><p class="pocetakParagrafa"> <span class="brojRetka" id="15">15</span>Ali se on od njega odmetnu; poslanike uputi u Egipat, tražeći od njega konje i jaku vojsku. Hoće li uspjeti? Može li umaći onaj tko tako radi? Raskinu savez, pa da umakne?  <span class="brojRetka" id="16">16</span>Života mi moga, riječ je Jahve Gospoda: jer prezre zakletvu kralja koji ga na prijestolje posadi i razvrže savez s njime, u njegovoj će zemlji umrijeti, usred Babilona!  <span class="brojRetka" id="17">17</span>Svojom silnom vojskom i mnoštvom naroda faraon mu neće pomoći u boju kad onaj digne nasipe i sagradi kule opsadne da mu zatre mnogo ljudstvo.  <span class="brojRetka" id="18">18</span>Prezreo je zakletvu, razvrgao savez. Da, iako ruku bijaše dao, sve to učini! Ne, neće umaći!’</p><p class="pocetakParagrafa"> <span class="brojRetka" id="19">19</span>Stoga ovako govori Jahve Gospod: ‘Života mi moga, zakletvu što je prezre i savez što ga razvrže oborit ću na glavu njegovu!  <span class="brojRetka" id="20">20</span>Mrežu ću nad njim razapeti i uhvatit će se u moju zamku, pa ću ga odvesti u Babilon i ondje mu suditi zbog nevjere kojom mi se iznevjeri.  <span class="brojRetka" id="21">21</span>Cvijet vojske njegove od mača će pasti, a ostatak se raspršiti u sve vjetrove. I spoznat ćete da ja, Jahve, tako rekoh.’</p><p class="stih1"> <span class="brojRetka" id="22">22</span>Ovako govori Jahve Gospod:</p><p class="stih1">‘S vrha cedra velikoga,</p><p class="stih2">s vrška mladih grana njegovih,</p><p class="stih1">odlomit ću grančicu</p><p class="stih2">i posadit’ je na gori visokoj, najvišoj.</p><p class="stih1"> <span class="brojRetka" id="23">23</span>Na najvišoj gori izraelskoj nju ću zasaditi:</p><p class="stih1">razgranat će se ona,</p><p class="stih2">plodom uroditi.</p><p class="stih1"> <span class="brojRetka" id="24">24</span>I sve će poljsko drveće znati</p><p class="stih2">da ja sam Jahve</p><p class="stih1">koji visoko drvo ponizujem,</p><p class="stih2">a nisko uzvisujem;</p><p class="stih1">zeleno drvo sušim,</p><p class="stih2">a drvu suhu dajem da rodi.</p><p class="stih1">Ja, Jahve, rekoh i učinit ću!’«</p>