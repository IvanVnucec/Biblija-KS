<h2>III. ZA OPSADE JERUZALEMA I NAKON NJE</h2><h4>Prorok kao stražar grada</h4><p class="pocetakParagrafa"> <span class="brojRetka" id="1">1</span>Dođe mi riječ Jahvina:  <span class="brojRetka" id="2">2</span>»Sine čovječji, govori sinovima naroda svojega! Reci: ‘Ako ja na neku zemlju dovedem mač, a narod te zemlje uzme jednoga između sebe i postavi ga za stražara,  <span class="brojRetka" id="3">3</span>a on – videći da mač dolazi na zemlju – zatrubi u rog i opomene sav narod:  <span class="brojRetka" id="4">4</span>ako se tada onaj koji čuje glas roga ne da opomenuti te mač dođe i pogubi ga – krv njegova past će na glavu njegovu:  <span class="brojRetka" id="5">5</span>jer, čuo je glas roga, ali se ne dade opomenuti – krv njegova past će na njega. Da se dao opomenuti, spasio bi život.  <span class="brojRetka" id="6">6</span>A opet, ako stražar – videći da mač dolazi na zemlju – ne zatrubi u rog i ne opomene narod te mač dođe i pogubi koga od njih: taj je, doduše, poginuo zbog svoga grijeha, ali ću ja krv njegovu tražiti iz stražarove ruke.’</p><p class="pocetakParagrafa"> <span class="brojRetka" id="7">7</span>I tebe sam, sine čovječji, postavio za stražara domu Izraelovu: kad čuješ riječ iz mojih usta, opomeni ih u moje ime.  <span class="brojRetka" id="8">8</span>Reknem li bezbožniku: ‘Bezbožniče, umrijet ćeš!’ – a ti ne progovoriš i ne opomeneš bezbožnika da se vrati od svojega zloga puta, bezbožnik će umrijeti zbog svojega grijeha, ali krv njegovu tražit ću iz tvoje ruke.  <span class="brojRetka" id="9">9</span>Ali ako bezbožnika opomeneš da se vrati od svojega zloga puta, a on se ne vrati sa svojega puta: on će umrijeti zbog svojega grijeha, a ti si spasio život svoj.«</p><p class="noviRedak"> <h4>Obraćenje i zastranjenje</h4><p class="pocetakParagrafa"> <span class="brojRetka" id="10">10</span>»Sine čovječji, reci domu Izraelovu: ‘Vi govorite: ‘Prijestupi i grijesi naši pritišću nas i zbog njih propadamo! I da još živimo?’  <span class="brojRetka" id="11">11</span>Odgovori im: ‘Života mi moga’ – riječ je Jahve Gospoda – ‘nije meni do smrti bezbožnikove, nego da se odvrati od zloga puta svojega i da živi! Obratite se, dakle, obratite od zloga puta svojega! Zašto da umrete, dome Izraelov?’</p><p class="pocetakParagrafa"> <span class="brojRetka" id="12">12</span>Sine čovječji, reci sinovima naroda svoga: ‘Pravednika neće izbaviti pravednost njegova u dan kad sagriješi niti će bezbožnik stradati zbog svoje bezbožnosti u dan kad se od nje odvrati, kao što ni pravednik neće moći ostati na životu u dan kad sagriješi.  <span class="brojRetka" id="13">13</span>Reknem li ja pravedniku: ‘Živjet ćeš!’ a on se pouzda u svoju pravednost i stane činiti nepravdu, zaboravit ću svu njegovu pravednost, i on će umrijeti zbog nepravde što je počini!  <span class="brojRetka" id="14">14</span>A reknem li bezbožniku: ‘Umrijet ćeš!’ a on se odvrati od grijeha svojega i stane raditi po zakonu i pravdi,  <span class="brojRetka" id="15">15</span>vrati zalog, plati oteto i stane živjeti po zakonima života, ne čineći bezakonja – živjet će, neće umrijeti!  <span class="brojRetka" id="16">16</span>I svi grijesi njegovi što ih bijaše počinio bit će mu zaboravljeni. Radi po zakonu i pravdi, živjet će!’</p><p class="pocetakParagrafa"> <span class="brojRetka" id="17">17</span>Ali sinovi naroda tvoga govore: ‘Jahvin put nije pravedan!’ Njihov put nije pravedan!  <span class="brojRetka" id="18">18</span>Ako se pravednik odvrati od svoje pravednosti i stane činiti nepravdu, on će stoga umrijeti.  <span class="brojRetka" id="19">19</span>A ako se bezbožnik odvrati od svoje bezbožnosti i stane raditi po zakonu i pravdi, on će zbog toga živjeti.  <span class="brojRetka" id="20">20</span>A vi velite: ‘Jahvin put nije pravedan!’ Svakome ću od vas suditi prema putovima njegovim, dome Izraelov!«</p><p class="noviRedak"> <h4>Zauzeće grada</h4><p class="pocetakParagrafa"> <span class="brojRetka" id="21">21</span>Godine dvanaeste, desetoga mjeseca, petoga dana našeg izgnanstva, dođe k meni bjegunac iz Jeruzalema i reče: »Pade grad!«  <span class="brojRetka" id="22">22</span>Ruka se Jahvina spustila na me uvečer, prije dolaska toga bjegunca, i otvorila mi usta prije negoli on dođe k meni ujutro! Otvoriše mi se, dakle, usta i ja više ne bijah nijem.</p><p class="noviRedak"> <h4>Opustošenje zemlje</h4><p class="pocetakParagrafa"> <span class="brojRetka" id="23">23</span>I dođe mi riječ Jahvina:  <span class="brojRetka" id="24">24</span>»Sine čovječji, oni koji žive u ovim ruševinama zemlje Izraelove govore: ‘Jedan bijaše Abraham i baštini ovu zemlju, a nas je mnogo – nama je zemlja dana u posjed!’  <span class="brojRetka" id="25">25</span>Stoga im reci: Ovako govori Jahve Gospod: ‘Vi blagujete po gorama, oči podižete kumirima svojim, krv prolijevate – i još da posjedujete ovu zemlju?  <span class="brojRetka" id="26">26</span>Na svoj se mač oslanjate, činite gadosti, oskvrnjujete ženu bližnjega – i još da posjedujete ovu zemlju?’  <span class="brojRetka" id="27">27</span>Ovo im reci: Ovako govori Jahve Gospod: ‘Života mi moga, oni koji su u ruševinama od mača će pasti; one koji su u polju dat ću zvijerima da ih proždru; a koji su u utvrdama i po pećinama od kuge će poginuti!  <span class="brojRetka" id="28">28</span>Tako ću zemlju ovu razoriti i opustošiti i nestat će zauvijek drskoga njezina ponosa. Opustjet će gore Izraelove i nitko više neće njima prolaziti.  <span class="brojRetka" id="29">29</span>I znat će da sam ja Jahve kad zemlju njihovu razorim i opustošim zbog svih gadosti što ih počiniše.’«</p><p class="noviRedak"> <h4>Učinci propovijedi</h4><p class="pocetakParagrafa"> <span class="brojRetka" id="30">30</span>»A o tebi, sine čovječji, sinovi naroda tvoga kazuju uza zidove i na kućnim vratima i govore jedan drugom: ‘Hajde da čujemo kakva je to riječ došla od Jahve!’  <span class="brojRetka" id="31">31</span>I hrle k tebi kao na zbor narodni; i narod moj sjeda preda te i sluša tvoje riječi, ali ih ne izvršuje: naslađuju se njima u ustima, a srce im ide za nepravednim dobitkom.  <span class="brojRetka" id="32">32</span>I gle, ti si za njih kao slatka pjesma uz glazbu otpjevana glasom umilnim: riječi ti slušaju, ali ih ne izvršuju.  <span class="brojRetka" id="33">33</span>Ali kad sve ovo dođe – gle, već dolazi – znat će da prorok bijaše među njima!«</p></p></p></p></p>