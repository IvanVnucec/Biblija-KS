<h4>Anđeo navješćuje pad Babilona – Bludnice</h4><p class="pocetakParagrafa"> <span class="brojRetka" id="1">1</span>Nakon toga vidjeh: jedan drugi anđeo silazi s neba s moći velikom! Sva se zemlja zasvijetlila od njegova sjaja.  <span class="brojRetka" id="2">2</span>On povika iza glasa: »Pade, pade Babilon veliki – Bludnica – i postade prebivalištem zloduhâ, nastambom svih duhova nečistih, nastambom svih ptica nečistih mrskih  <span class="brojRetka" id="3">3</span>jer se gnjevnim vinom bluda njezina opiše narodi; s njom su bludničili svi kraljevi zemaljski, a trgovci se zemaljski obogatiše od silna raskošja njezina.«</p><p class="noviRedak"> <h4>Narod Božji mora bježati</h4><p class="pocetakParagrafa"> <span class="brojRetka" id="4">4</span>Začujem i drugi glas s neba: »Iziđite iz nje, narode moj, da vas ne zadese zla njezina te ne budete suzajedničari grijeha njezinih!  <span class="brojRetka" id="5">5</span>Jer njezini grijesi do neba dopriješe i spomenu se Bog zločina njezinih.</p><p class="pocetakParagrafa"> <span class="brojRetka" id="6">6</span>Vratite joj milo za drago, naplatite joj dvostruko po djelima! U čašu u koju je ona natakala natočite dvostruko!  <span class="brojRetka" id="7">7</span>Koliko se razmetala sjajem i raskoši, toliko joj zadajte muka i jada! Jer u srcu je svome govorila: ‘Na prijestolju sjedim kao kraljica i nikad neću obudovjeti, jad me nikada zadesiti neće!’  <span class="brojRetka" id="8">8</span>Stoga u isti će je dan zla zadesiti: smrt i jad i glad te će sva u ognju biti spaljena. Jer silan je Gospod, Bog, Sudac njezin!«</p><p class="noviRedak"> <h4>Tužaljke nad Babilonom – Bludnicom</h4><p class="pocetakParagrafa"> <span class="brojRetka" id="9">9</span>I plakat će i naricati za njom kraljevi zemlje što su s njome bludničili i raskošno živjeli kad gledali budu dim požara njezina.  <span class="brojRetka" id="10">10</span>Prestrašeni mukama njezinim, izadaleka će stajati i naricati: »Jao, jao, grade veliki, Babilone, grade silni! Kako li te u tren oka stiže osuda!«</p><p class="pocetakParagrafa"> <span class="brojRetka" id="11">11</span>I trgovci zemaljski plaču nad njom i tuguju jer im trga nitko više ne kupuje:  <span class="brojRetka" id="12">12</span>ni zlata, ni srebra, ni dragoga kamenja, ni biserja, ni tanana lana, ni grimiza, ni svile, ni skrleta: nit ikakva mirisava drveta, nit ikakva predmeta od slonove kosti, nit ikakva predmeta od skupocjena drveta, nit od mjedi, nit od željeza, nit od mramora;  <span class="brojRetka" id="13">13</span>ni cimeta, ni balzama, ni miomirisa, ni pomasti, ni tamjana, ni vina, ni ulja, ni bijeloga brašna, ni pšenice; ni goveda, ni ovaca, ni konja, ni kočija, ni roblja nit ikoje žive duše.</p><p class="pocetakParagrafa"> <span class="brojRetka" id="14">14</span>»Voće za kojim ti duša žudjela pobježe od tebe, sav raskoš i sjaj propade ti – ne, nema ga više!«</p><p class="pocetakParagrafa"> <span class="brojRetka" id="15">15</span>Trgovci što svim tim trgovahu, što ih ona obogati, izdaleka će stajati, prestrašeni mukama njezinim, plakat će i tugovati:  <span class="brojRetka" id="16">16</span>»Jao, jao, grade veliki, odjeveni nekoć u lan tanan i grimiz i skrlet, nakićeni zlatom i dragim kamenjem i biserjem!  <span class="brojRetka" id="17">17</span>U tren oka opustje toliko bogatstvo!«</p><p class="pocetakParagrafa">I svi kormilari i putnici, svi mornari i moreplovci izdaleka stoje  <span class="brojRetka" id="18">18</span>i, gledajući dim njezina požara, zapomažu: »Koji li je grad sličan gradu ovom velikom?«  <span class="brojRetka" id="19">19</span>I posuše glavu pepelom te plačući i tugujući viknuše: »Jao, jao, grada li velikoga! Dragocjenostima se njegovim obogatiše svi posjednici morskih brodova, a evo – u tren oka opustje!«</p><p class="pocetakParagrafa"> <span class="brojRetka" id="20">20</span>Vesèli se nad njom, nebo i svi sveti i apostoli i proroci, jer Bog osudivši nju, vama pravo dosudi!</p><p class="pocetakParagrafa"> <span class="brojRetka" id="21">21</span>I jedan snažan anđeo uze kamen, velik poput mlinskoga kamena, i baci ga u more govoreći: »Tako će silovito biti strovaljen Babilon, grad veliki, i nikada ga više biti neće!«</p><p class="noviRedak"> </p><p class="stih1"> <span class="brojRetka" id="22">22</span>»Glas citraša i pjevača</p><p class="stih1">i svirača i trubljača</p><p class="stih1">u tebi se više neće čuti!</p><p class="stih1">Obrtnik vješt kojem god umijeću</p><p class="stih1">u tebi se više neće naći!</p><p class="stih1">Klopot žrvnja</p><p class="stih1">u tebi se više neće čuti!</p><p class="noviRedak"> </p><p class="stih1"> <span class="brojRetka" id="23">23</span>Svjetlost svjetiljke</p><p class="stih1">u tebi više neće sjati!</p><p class="stih1">Glas zaručnika i zaručnice</p><p class="stih1">u tebi se više neće čuti!</p><p class="stih1">Jer trgovci tvoji bijahu velikaši zemlje</p><p class="stih1">i čaranja tvoja zavedoše sve narode;</p><p class="stih1"> <span class="brojRetka" id="24">24</span>i u tebi se našla krv proroka i svetaca</p><p class="stih1">i svih zaklanih na zemlji.«</p></p></p>