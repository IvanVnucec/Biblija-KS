<h3>2. KAZNA BABILONA</h3><h4>Bludnica velika</h4><p class="pocetakParagrafa"> <span class="brojRetka" id="1">1</span>I dođe jedan od sedam anđela što nose sedam čaša i prozbori mi: »Dođi, pokazat ću ti sud nad Bludnicom velikom što sjedi nad vodama velikim, <span class="brojRetka" id="2">2</span>s kojom su bludničili kraljevi zemlje i pozemljari se opiše vinom bluda njezina.«  <span class="brojRetka" id="3">3</span>I odnese me u duhu u pustinju. Tu vidjeh Ženu koja sjede na skrletnu Zvijer, punu bogohulnih imena, sa sedam glava i deset rogova.  <span class="brojRetka" id="4">4</span>Žena bijaše odjevena u grimiz i skrlet, sva u zlatu, dragom kamenju i biserju. U ruci joj zlatna čaša puna gnusobe i nečisti bluda njezina.  <span class="brojRetka" id="5">5</span>Na čelo joj napisano ime – tajna: »Babilon veliki, mati bludnicâ i gnusoba zemljinih.«  <span class="brojRetka" id="6">6</span>I vidjeh: Žena je pijana od krvi svetih i od krvi svjedoka Isusovih. Kad je vidjeh, čudom se silnim začudih.  <span class="brojRetka" id="7">7</span>Nato će mi anđeo: »Što se čudiš? Ja ću ti kazati tajnu te žene i Zvijeri koja je nosi, Zvijeri sa sedam glava i deset rogova.«</p><p class="noviRedak"> <h4>Zvijer i Bludnica</h4><p class="pocetakParagrafa"> <span class="brojRetka" id="8">8</span>»Zvijer koju vidje bijaše i više nije; zamalo izlazi iz Bezdana i ide u propast. I zapanjit će se pozemljari – oni kojima ime, od postanka svijeta, nije zapisano u knjigu života – kad vide da Zvijer bijaše i više nije, a opet je tu.</p><p class="pocetakParagrafa"> <span class="brojRetka" id="9">9</span>Tu se hoće mudre pameti! Sedam glava sedam je bregova na kojima žena sjedi. A i sedam kraljeva:  <span class="brojRetka" id="10">10</span>pet ih već pade, jedan jest, a jedan još ne dođe: kada dođe, ostati mu je zamalo.  <span class="brojRetka" id="11">11</span>I Zvijer koja bijaše i više nije, osma je, a iz broja je njih sedmero, i ide u propast.  <span class="brojRetka" id="12">12</span>Deset rogova što ih vidje deset je kraljeva; oni još ne primiše kraljevstva, ali će – samo za jedan sat – primiti vlast kao kraljevi zajedno sa Zvijeri.  <span class="brojRetka" id="13">13</span>Jèdne su misli: svu svoju silu i vlast predati Zvijeri.  <span class="brojRetka" id="14">14</span>Ratovat će protiv Jaganjca, ali će ih pobijediti Jaganjac – i njegovi pozvanici, izabranici, vjernici – jer on je Gospodar gospodarâ i Kralj kraljeva.« <span class="brojRetka" id="15">15</span>I reče mi anđeo: »Vode što ih vidje, na kojima Bludnica sjedi, to su puci i mnoštva i narodi i jezici.  <span class="brojRetka" id="16">16</span>I onih deset rogova što ih vidje i Zvijer – oni će zamrziti Bludnicu, opustošiti je i ogoliti, najesti se mesa njezina i ognjem je spaliti.  <span class="brojRetka" id="17">17</span>Jer Bog im u srce stavi izvršiti naum njegov: da jednodušno predadu kraljevstvo svoje Zvijeri dok se ne ispune riječi Božje.  <span class="brojRetka" id="18">18</span>Žena koju vidje grad je veliki što kraljuje nad kraljevima zemaljskim.«</p></p>