<p class="pocetakParagrafa"> <span class="brojRetka" id="1">1</span>I začujem iz hrama jak glas koji viknu sedmorici anđela: »Hajdete, izlijte sedam čaša gnjeva Božjega na zemlju!«</p><p class="pocetakParagrafa"> <span class="brojRetka" id="2">2</span>Ode prvi i izli svoju čašu na zemlju. I pojavi se čir, koban i bolan, na ljudima što nose žig Zvijerin i klanjaju se kipu njezinu.</p><p class="pocetakParagrafa"> <span class="brojRetka" id="3">3</span>Drugi izli svoju čašu na more. I ono posta krv kao krv mrtvačeva te izginu sve živo u moru.</p><p class="pocetakParagrafa"> <span class="brojRetka" id="4">4</span>Treći izli svoju čašu na rijeke i izvore vóda. I postadoše krv.  <span class="brojRetka" id="5">5</span>I začujem anđela vóda gdje govori: »Pravedan si, Ti koji jesi i koji bijaše, Sveti, što si tako dosudio!  <span class="brojRetka" id="6">6</span>Oni su prolili krv svetih i proroka i stoga ih krvlju napajaš! Zavrijedili su!«</p><p class="pocetakParagrafa"> <span class="brojRetka" id="7">7</span>I začujem žrtvenik kako govori: »Da, Gospode, Bože, Svevladaru! Istiniti su i pravedni sudovi tvoji!«</p><p class="pocetakParagrafa"> <span class="brojRetka" id="8">8</span>Četvrti izli svoju čašu na sunce. I suncu je dano da pali ljude ognjem.  <span class="brojRetka" id="9">9</span>I silna je žega palila ljude te su hulili ime Boga koji ima vlast nad tim zlima, ali se ne obratiše da mu slavu dadu.</p><p class="pocetakParagrafa"> <span class="brojRetka" id="10">10</span>Peti izli svoju čašu na prijestolje Zvijeri. I kraljevstvo joj prekriše tmine. Ljudi su grizli jezike od muke  <span class="brojRetka" id="11">11</span>i hulili Boga nebeskoga zbog muka i čireva, ali se ne obratiše od djela svojih.</p><p class="pocetakParagrafa"> <span class="brojRetka" id="12">12</span>Šesti izli svoju čašu na Eufrat, rijeku veliku. I presahnu voda te načini prolaz kraljima s istoka sunčeva.  <span class="brojRetka" id="13">13</span>I vidjeh: iz usta Zmajevih i iz usta Zvijerinih i iz usta Lažnoga proroka izlaze tri duha nečista kao žabe.  <span class="brojRetka" id="14">14</span>To su dusi zloduhâ što čine znamenja, a pođoše sabrati kraljeve svega svijeta na rat za Dan veliki Boga Svevladara.</p><p class="pocetakParagrafa"> <span class="brojRetka" id="15">15</span>Evo dolazim kao tat! Blažen onaj koji bdije i čuva haljine svoje da ne ide gol te mu se ne vidi sramota!</p><p class="pocetakParagrafa"> <span class="brojRetka" id="16">16</span>I skupiše ih na mjesto koje se hebrejski zove Harmagedon.</p><p class="pocetakParagrafa"> <span class="brojRetka" id="17">17</span>I sedmi izli svoju čašu na zrak. Uto iz hrama, s prijestolja, iziđe jak glas i viknu: »Svršeno je!«  <span class="brojRetka" id="18">18</span>I udariše munje i glasovi i gromovi i nasta potres velik, kakva ne bijaše otkako je ljudi – tako bijaše silan potres taj.</p><p class="pocetakParagrafa"> <span class="brojRetka" id="19">19</span>I prasnu natroje grad veliki i gradovi narodâ padoše. Spomenu se Bog Babilona velikoga da mu dade piti iz čaše vina gnjevne srdžbe Božje.</p><p class="pocetakParagrafa"> <span class="brojRetka" id="20">20</span>I pobjegoše svi otoci, iščezoše gore,  <span class="brojRetka" id="21">21</span>a iz neba se spusti na ljude tuča velika, poput talenta. Ljudi su hulili Boga zbog zla tuče jer zlo njezino bijaše silno veliko.</p>