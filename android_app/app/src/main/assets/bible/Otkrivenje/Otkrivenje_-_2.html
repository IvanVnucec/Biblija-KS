<h4>Crkvi u Efezu: ohladnjela ljubav</h4><p class="pocetakParagrafa"> <span class="brojRetka" id="1">1</span>Anđelu Crkve u Efezu napiši: »Ovo govori Onaj koji drži sedam zvijezda u desnici, Onaj koji stupa posred sedam zlatnih svijećnjaka:  <span class="brojRetka" id="2">2</span>Znam tvoja djela, tvoj trud i postojanost tvoju i da ne možeš podnijeti opakih. Iskušao si one koji se prave apostolima, a nisu, i otkrio si da su lažljivci.  <span class="brojRetka" id="3">3</span>Postojan si, podnio si za ime moje i nisi smalaksao.  <span class="brojRetka" id="4">4</span>Ali imam protiv tebe: prvu si ljubav svoju ostavio.  <span class="brojRetka" id="5">5</span>Spomeni se dakle odakle si pao, obrati se i čini prva djela. Inače dolazim k tebi i – uklonit ću tvoj svijećnjak s mjesta njegova ako se ne obratiš.  <span class="brojRetka" id="6">6</span>Ali ovo imaš: mrziš nikolaitska djela koja i ja mrzim.«</p><p class="pocetakParagrafa"> <span class="brojRetka" id="7">7</span>»Tko ima uho, nek posluša što Duh govori crkvama! Pobjedniku ću dati jesti od stabla života koje je u raju Božjem.«</p><p class="noviRedak"> <h4>Crkvi u Smirni: vjernost u progonu</h4><p class="pocetakParagrafa"> <span class="brojRetka" id="8">8</span>I anđelu Crkve u Smirni napiši: »Ovo govori Prvi i Posljednji, Onaj koji bijaše mrtav i oživje:  <span class="brojRetka" id="9">9</span>Znam tvoju nevolju i siromaštvo – ali ti si bogat! – i pogrde od onih koji se nazivaju Židovima, a nisu, nego su sinagoga Sotonina.  <span class="brojRetka" id="10">10</span>Ne boj se onoga što ti je trpjeti! Evo, Sotona će neke od vas baciti u tamnicu da budete iskušani. Bit ćete u nevolji deset dana. Budi vjeran do smrti i dat ću ti vijenac života.«</p><p class="pocetakParagrafa"> <span class="brojRetka" id="11">11</span>»Tko ima uho, nek posluša što Duh govori crkvama! Pobjedniku neće nauditi druga smrt.«</p><p class="noviRedak"> <h4>Crkvi u Pergamu: jasno opredjeljenje</h4><p class="pocetakParagrafa"> <span class="brojRetka" id="12">12</span>I anđelu Crkve u Pergamu napiši: »Ovo govori Onaj u koga je mač dvosjek, oštar:  <span class="brojRetka" id="13">13</span>Znam gdje prebivaš – ondje gdje je Sotonino prijestolje – a čvrsto se držiš moga imena te nisi zanijekao moje vjere ni u one dane kad je Antipa, moj svjedok, vjerni moj, ubijen kod vas – gdje Sotona prebiva.  <span class="brojRetka" id="14">14</span>Ali imam nešto malo protiv tebe: imaš ondje nekih što drže nauk Bileama što pouči Balaka da stupicu stavi sinovima Izraelovim te blaguju od mesa žrtvovana idolima i bludu se podadu.  <span class="brojRetka" id="15">15</span>Tako i ti imaš takvih koji drže nauk nikolaitski.  <span class="brojRetka" id="16">16</span>Obrati se dakle! Inače dolazim ubrzo k tebi da ratujem s njima mačem usta svojih.«</p><p class="pocetakParagrafa"> <span class="brojRetka" id="17">17</span>»Tko ima uho, nek posluša što Duh govori crkvama! Pobjedniku ću dati mane sakrivene i bijel ću mu kamen dati, a na kamenu napisano ime novo koje nitko ne zna doli onaj koji ga prima.«</p><p class="noviRedak"> <h4>Crkvi u Tijatiri: kriva snošljivost</h4><p class="pocetakParagrafa"> <span class="brojRetka" id="18">18</span>I anđelu Crkve u Tijatiri napiši: »Ovo govori Sin Božji, Onaj u koga su oči kao plamen ognjeni, a noge mu nalik na mjed uglađenu: <span class="brojRetka" id="19">19</span>Znam tvoja djela: tvoju ljubav, i vjeru, i služenje, i postojanost – i tvoja posljednja djela obilatija od prvašnjih.  <span class="brojRetka" id="20">20</span>Ali imam protiv tebe: puštaš ženu Jezabelu, koja se pravi proročicom, da uči i zavodi moje sluge te se bludu podaju i blaguju od mesa žrtvovana idolima.  <span class="brojRetka" id="21">21</span>Dadoh joj vremena za obraćenje, ali ona neće da se obrati od bludnosti svoje.  <span class="brojRetka" id="22">22</span>Evo, bacam je na postelju, a bludne drugare njene u veliku nevolju ako se ne odvrate od njezinih djela;  <span class="brojRetka" id="23">23</span>i djecu ću joj smrću pobiti. I znat će sve crkve: Ja sam Onaj koji istražuje bubrege i srca – i dat ću vam svakomu po djelima. <span class="brojRetka" id="24">24</span>Vama pak velim – vama drugim u Tijatiri koji ne drže ovog nauka te ne upoznaše takozvanih dubina sotonskih: Ne stavljam na vas drugoga bremena  <span class="brojRetka" id="25">25</span>nego – što imate, čvrsto držite dok ne dođem.«</p><p class="pocetakParagrafa"> <span class="brojRetka" id="26">26</span>»Pobjedniku, onomu što do kraja bude vršio moja djela, dat ću vlast nad narodima <span class="brojRetka" id="27">27</span>i vladat će njima palicom gvozdenom, kao posuđe glineno satirati ih –  <span class="brojRetka" id="28">28</span>kao što i ja to primih od Oca svoga. I dat ću mu zvijezdu Danicu.  <span class="brojRetka" id="29">29</span>Tko ima uho, nek posluša što Duh govori crkvama!«</p></p></p></p>