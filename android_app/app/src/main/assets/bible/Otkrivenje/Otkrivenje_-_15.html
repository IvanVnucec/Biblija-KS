<h4>Mojsijev i Jaganjčev hvalospjev</h4><p class="pocetakParagrafa"> <span class="brojRetka" id="1">1</span>I vidjeh drugo znamenje na nebu, veliko i čudesno: sedam anđela sa sedam zála posljednjih – s njima se navršuje gnjev Božji.  <span class="brojRetka" id="2">2</span>I vidjeh kao neko more od prozirca pomiješano s ognjem. Oni koji pobijediše Zvijer i kip njezin i broj imena njezina stoje u moru od prozirca s citrama Božjim u ruci.  <span class="brojRetka" id="3">3</span>Pjevaju pjesmu Mojsija, sluge Božjega, i pjesmu Jaganjčevu:</p><p class="noviRedak"> </p><p class="stih2">»Velika su i čudesna djela tvoja,</p><p class="stih2">Gospodine, Bože, Svevladaru!</p><p class="stih2">Pravedni su i istiniti putovi tvoji,</p><p class="stih2">Kralju narodâ!</p><p class="noviRedak"> </p><p class="stih1"> <span class="brojRetka" id="4">4</span>Tko da te se ne boji, Gospodine,</p><p class="stih1">tko da ne slavi ime tvoje!</p><p class="stih1">Ti si jedini svet!</p><p class="stih1">I zato svi će narodi doći</p><p class="stih1">i klanjati se pred tobom</p><p class="stih1">jer se očitovahu pravedna djela tvoja!«</p><p class="noviRedak"> <h4>Sedam čaša gnjeva Božjega</h4><p class="pocetakParagrafa"> <span class="brojRetka" id="5">5</span>Nakon toga vidjeh: otvori se hram Šatora svjedočanstva na nebu!  <span class="brojRetka" id="6">6</span>Iziđe sedam anđela sa sedam zala iz hrama; odjeveni bijahu u blistav bijeli lan, oko prsiju opasani zlatnim pojasom.  <span class="brojRetka" id="7">7</span>Jedno od četiri bića dade sedmorici anđela sedam zlatnih čaša, punih gnjeva Boga koji živi u vijeke vjekova.  <span class="brojRetka" id="8">8</span>I hram se napuni dimom od Slave Božje i od njegove snage te nitko ne mogaše ući u hram dok se ne navrši sedam zala sedmorice anđela.</p></p>