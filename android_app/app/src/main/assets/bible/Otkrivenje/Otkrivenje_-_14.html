<h4>Pratnja Jaganjčeva</h4><p class="pocetakParagrafa"> <span class="brojRetka" id="1">1</span>I vidjeh: gle, Jaganjac stoji na gori Sionu, a s njime sto četrdeset i četiri tisuće – na čelima im napisano ime njegovo i ime Oca njegova!  <span class="brojRetka" id="2">2</span>I začujem s neba glas, kao šum voda mnogih i tutnjavu silna groma; glas taj koji začuh bijaše kao glas citraša što sviraju na citrama.  <span class="brojRetka" id="3">3</span>Pjevali su pjesmu novu pred prijestoljem i pred četiri bića i pred starješinama. Nitko ne mogaše naučiti te pjesme doli one sto četrdeset i četiri tisuće – otkupljeni sa zemlje.  <span class="brojRetka" id="4">4</span>Ti se ne okaljaše sa ženama, djevci su! Oni prate Jaganjca kamo god pođe. Otkupljeni su od ljudi kao prvine Bogu i Jaganjcu;  <span class="brojRetka" id="5">5</span>na ustima se njihovim laž ne nađe, neporočni su.</p><p class="noviRedak"> <h4>Anđeli navješćuju čas suda</h4><p class="pocetakParagrafa"> <span class="brojRetka" id="6">6</span>I vidjeh: drugi jedan anđeo leti posred neba s evanđeljem vječnim da ga proglasi svim pozemljarima, svakom narodu i plemenu i jeziku i puku.  <span class="brojRetka" id="7">7</span>Viče iza glasa: »Bojte se Boga i dajte mu slavu jer dođe čas suda njegova! I poklonite se njemu koji stvori nebo i zemlju i more i izvore voda!«</p><p class="pocetakParagrafa"> <span class="brojRetka" id="8">8</span>Za njim eto drugog anđela koji govori: »Pade, pade Babilon, veliki koji vinom gnjeva i bluda svojega opi sve narode!« <span class="brojRetka" id="9">9</span>Za njima eto i trećeg anđela koji vikaše iza glasa: »Tko god se klanja Zvijeri i kipu njezinu te primi žig na čelo ili ruku,  <span class="brojRetka" id="10">10</span>pit će vino gnjeva Božjega, nerazvodnjeno, natočeno već u čaši srdžbe njegove! I bit će udaren na muke u ognju i sumporu svetim anđelima naočigled i naočigled Jaganjcu.  <span class="brojRetka" id="11">11</span>Dim muke njihove suklja u vijeke vjekova. Ni danju ni noću nemaju počinka oni koji se klanjaju Zvijeri i kipu njezinu i tko god primi žig s imenom njezinim.«  <span class="brojRetka" id="12">12</span>U tom je postojanost svetih – onih što čuvaju zapovijedi Božje i vjeru Isusovu.</p><p class="pocetakParagrafa"> <span class="brojRetka" id="13">13</span>I začujem glas s neba: »Piši! Od sada blaženi mrtvi koji umiru u Gospodinu! Da, govori Duh, neka otpočinu od svojih trudova! Jer prate ih djela njihova!«</p><p class="noviRedak"> <h4>Kosidba poganâ</h4><p class="pocetakParagrafa"> <span class="brojRetka" id="14">14</span>I vidjeh: gle, bijel oblak, a na oblak sjede Netko kao Sin Čovječji; na glavi mu zlatan vijenac, u ruci oštar srp.  <span class="brojRetka" id="15">15</span>I drugi jedan anđeo iziđe iz hrama vičući iza glasa onomu što sjedi na oblaku: »Mahni srpom i žanji jer dođe čas žetvi, zrela je žetva zemaljska!«  <span class="brojRetka" id="16">16</span>I onaj što sjedi na oblaku baci srp na zemlju i zemlja bi požnjevena.</p><p class="pocetakParagrafa"> <span class="brojRetka" id="17">17</span>I drugi jedan anđeo iziđe iz hrama nebeskoga. I on imaše oštar srp.  <span class="brojRetka" id="18">18</span>I od žrtvenika iziđe drugi anđeo – onaj koji ima vlast nad ognjem – pa povika iza glasa onomu s oštrim srpom: »Mahni oštrim srpom i poberi grozdove u vinogradu zemaljskom jer sazri grožđe!«  <span class="brojRetka" id="19">19</span>I anđeo baci srp na zemlju i obra vinograd zemaljski, a obrano baci u veliku kacu gnjeva Božjega.  <span class="brojRetka" id="20">20</span>Gazila se kaca izvan grada te poteče krv iz kace konjima do uzda, tisuću i šest stotina stadija uokolo.</p></p></p>