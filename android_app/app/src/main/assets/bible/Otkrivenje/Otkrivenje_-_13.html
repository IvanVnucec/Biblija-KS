<h4>Zmaj i Zvijer</h4><p class="pocetakParagrafa"> <span class="brojRetka" id="1">1</span>I vidjeh: iz mora Zvijer izlazi sa deset rogova i sedam glava; na rogovima joj deset kruna, na glavama bogohulna imena.  <span class="brojRetka" id="2">2</span>Ta Zvijer što je vidjeh bijaše nalik na leoparda, noge joj kao medvjeđe, usta kao usta lavlja. Zmaj joj dade svoju silu i prijestolje i vlast veliku.  <span class="brojRetka" id="3">3</span>Jedna joj glava bijaše kao na smrt zaklana, ali joj se smrtna rana zaliječila. Sva se zemlja, začuđena, zanijela za Zvijeri  <span class="brojRetka" id="4">4</span>i svi se pokloniše Zmaju koji dade takvu vlast Zvijeri. Pokloniše se i Zvijeri govoreći: »Tko je kao Zvijer! Tko bi smio ratovati s njom?«  <span class="brojRetka" id="5">5</span>I dana su joj usta da govori drskosti i hule i dana joj je vlast da to čini četrdeset i dva mjeseca.  <span class="brojRetka" id="6">6</span>I ona otvori usta da huli Boga, da huli ime njegovo, njegov Šator i nebesnike.  <span class="brojRetka" id="7">7</span>I dano joj je da se zarati sa svecima i da ih pobijedi. Dana joj je vlast nad svakim plemenom i pukom i jezikom i narodom:  <span class="brojRetka" id="8">8</span>da joj se poklone svi pozemljari, oni kojima ime nije zapisano u knjizi života zaklanog Jaganjca, od postanka svijeta.</p><p class="pocetakParagrafa"> <span class="brojRetka" id="9">9</span>Tko ima uho, nek posluša!  <span class="brojRetka" id="10">10</span>Je li tko za progonstvo, u progonstvo će ići! Je li tko za mač, da bude pogubljen, mačem će biti pogubljen! U tom je postojanost i vjera svetih.</p><p class="pocetakParagrafa"> <span class="brojRetka" id="11">11</span>I vidjeh: druga jedna Zvijer uzlazi iz zemlje, ima dva roga poput jaganjca, a govori kao Zmaj.  <span class="brojRetka" id="12">12</span>Vrši svu vlast one prve Zvijeri, u njenoj nazočnosti. Prisiljava zemlju i sve pozemljare da se poklone prvoj Zvijeri kojoj ono zacijeli smrtna rana.  <span class="brojRetka" id="13">13</span>Čini znamenja velika: i oganj spušta s neba na zemlju naočigled ljudi.  <span class="brojRetka" id="14">14</span>Tako zavodi pozemljare znamenjima koja joj je dano činiti u nazočnosti Zvijeri: svjetuje pozemljarima da načine kip Zvijeri koja bijaše udarena mačem, ali preživje.  <span class="brojRetka" id="15">15</span>I dano joj je udahnuti život kipu Zvijeri te kip Zvijeri progovori i poubija sve koji se god ne klanjaju kipu Zvijeri.  <span class="brojRetka" id="16">16</span>Ona postiže da se svima – malima i velikima, bogatima i ubogima, slobodnjacima i robovima – udari žig na desnicu ili na čelo,  <span class="brojRetka" id="17">17</span>i da nitko ne mogne kupovati ili prodavati osim onog koji nosi žig s imenom Zvijeri ili s brojem imena njezina.</p><p class="pocetakParagrafa"> <span class="brojRetka" id="18">18</span>U ovome je mudrost: u koga je uma, nek odgoneta broj Zvijeri. Broj je to jednog čovjeka, a broj mu je šest stotina šezdeset i šest.</p>