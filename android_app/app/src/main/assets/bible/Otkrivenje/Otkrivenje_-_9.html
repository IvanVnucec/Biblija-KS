<h4>Peta trublja</h4><p class="pocetakParagrafa"> <span class="brojRetka" id="1">1</span>Peti anđeo zatrubi. I vidjeh: zvijezda je s neba na zemlju pala i dani su joj ključi zjala Bezdanova.  <span class="brojRetka" id="2">2</span>Ona otvori zjalo Bezdanovo i vinu se iz zjala dim kao dim iz peći goleme te pomrča sunce i zrak od dima iz zjala.  <span class="brojRetka" id="3">3</span>Iz dima pak iziđoše na zemlju skakavci i dana im je moć kakvu imaju štipavci zemaljski.  <span class="brojRetka" id="4">4</span>I zapovjeđeno im je da ne ude travi zemaljskoj nit ikojem zelenilu nit ikojem stablu, nego samo ljudima koji nemaju pečata Božjega na čelu.  <span class="brojRetka" id="5">5</span>I dano im je ne da ih ubijaju, nego samo da ih muče pet mjeseci, a muka njihova da bude kao muka od uboda štipavaca.  <span class="brojRetka" id="6">6</span>U one će dane ljudi iskati smrt, ali je neće naći; poželjet će umrijeti, ali smrt će bježati od njih.</p><p class="pocetakParagrafa"> <span class="brojRetka" id="7">7</span>Skakavci bijahu izgledom nalik na konje za boj spremne. Na glavama im kao neki zlatni vijenci, lica im kao u ljudi,  <span class="brojRetka" id="8">8</span>kose kao u žena, a zubi kao u lavova. <span class="brojRetka" id="9">9</span>Imahu oklope kao od željeza, a šum krila njihovih kao štropot bojnih kola s mnogo konja što u boj jure.  <span class="brojRetka" id="10">10</span>Repovi im kao u štipavaca, sa žalcima, a u repovima im moć da ude ljudima pet mjeseci.  <span class="brojRetka" id="11">11</span>Nad njima je kralj, anđeo Bezdana, hebrejski mu ime Abadon, grčki Apolion – Upropastitelj.  <span class="brojRetka" id="12">12</span>Prvi Jao prođe. Evo, za njim dolaze još dva druga Jao.</p><p class="noviRedak"> <h4>Šesta trublja</h4><p class="pocetakParagrafa"> <span class="brojRetka" id="13">13</span>Šesti anđeo zatrubi. I začujem neki glas iz rogova zlatnoga žrtvenika pred Bogom.  <span class="brojRetka" id="14">14</span>Govoraše šestom anđelu koji je držao trublju: »Odriješi ona četiri anđela svezana na Rijeci velikoj, Eufratu.«  <span class="brojRetka" id="15">15</span>I odriješena bijahu četiri anđela, spremna za taj čas i dan i mjesec i godinu, da pobiju trećinu ljudi.  <span class="brojRetka" id="16">16</span>A broj četa konjaničkih, kako sam čuo, bijaše dvije mirijade mirijada. <span class="brojRetka" id="17">17</span>Ovako u viđenju vidjeh konje i njihove jahače: imahu oklope ognjene, plavetne i sumporne boje; glave im kao u lavova, iz usta im sukljao oganj, dim i sumpor.  <span class="brojRetka" id="18">18</span>Od ovih triju zála poginu trećina ljudi – od ognja, dima i sumpora što sukljahu konjima iz usta.  <span class="brojRetka" id="19">19</span>Doista, snaga je ovim konjima u ustima i repovima: repovi im kao u zmija, s glavama kojima ude.</p><p class="pocetakParagrafa"> <span class="brojRetka" id="20">20</span>Ipak, preostali ljudi, što ne poginuše od tih zála, ne obratiše se od djela ruku svojih, da se više ne klanjaju zlodusima i kumirima – ni zlatnima, ni srebrnima, ni mjedenima, ni kamenima, ni drvenima koji niti vide niti čuju nit hodaju –  <span class="brojRetka" id="21">21</span>i ne obratiše se od svojih ubojstava ni od svojih čaranja ni od svoga bluda niti od svojih krađa.</p></p>