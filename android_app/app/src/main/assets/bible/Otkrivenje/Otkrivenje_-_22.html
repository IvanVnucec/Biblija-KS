<p class="pocetakParagrafa"> <span class="brojRetka" id="1">1</span>I pokaza mi rijeku vode života, bistru kao prozirac: izvire iz prijestolja Božjeg i Jaganjčeva.  <span class="brojRetka" id="2">2</span>Posred gradskoga trga, s obje strane rijeke, stablo života što rodi dvanaest puta, svakog mjeseca svoj rod. A lišće stabla za zdravlje je narodima.  <span class="brojRetka" id="3">3</span>I neće više biti nikakva prokletstva. I prijestolje će Božje i Jaganjčevo biti u gradu i sluge će mu se njegove klanjati  <span class="brojRetka" id="4">4</span>i gledati lice njegovo, a ime će im njegovo biti na čelima.  <span class="brojRetka" id="5">5</span>Noći više biti neće i neće trebati svjetla od svjetiljke ni svjetla sunčeva: obasjavat će ih Gospod Bog i oni će kraljevati u vijeke vjekova.</p><p class="pocetakParagrafa"> <span class="brojRetka" id="6">6</span>I reče mi: »Ove su riječi vjerne i istinite jer Gospod Bog, nadahnitelj prorokâ, posla svoga anđela da on pokaže slugama njegovim što se ima dogoditi ubrzo.  <span class="brojRetka" id="7">7</span>I evo, dolazim ubrzo! Blago onomu koji čuva riječi proroštva ove knjige!«</p><p class="pocetakParagrafa"> <span class="brojRetka" id="8">8</span>Ja, Ivan, čuo sam i vidio sve ovo. I kad sam to vidio i čuo, padoh pred noge anđelu koji mi to pokaza da mu se poklonim.  <span class="brojRetka" id="9">9</span>A on će mi: »Nipošto! Sluga sam kao i ti i braća tvoja proroci i svi koji čuvaju riječi ove knjige. Bogu se pokloni!«</p><p class="pocetakParagrafa"> <span class="brojRetka" id="10">10</span>A zatim će mi: »Ne zapečati riječi proroštva ove knjige jer – vrijeme je blizu!  <span class="brojRetka" id="11">11</span>Nepravednik neka samo i dalje čini nepravdu! Okaljan neka se i dalje kalja! Pravednik neka i dalje živi pravedno! Svet neka se i dalje posvećuje!«</p><p class="pocetakParagrafa"> <span class="brojRetka" id="12">12</span>»Evo, dolazim ubrzo i plaća moja sa mnom: naplatit ću svakom po njegovu djelu!«</p><p class="pocetakParagrafa"> <span class="brojRetka" id="13">13</span>»Ja sam Alfa i Omega, Prvi i Posljednji, Početak i Svršetak!  <span class="brojRetka" id="14">14</span>Blago onima koji peru svoje haljine: imat će pravo na stablo života i na vrata će smjeti u grad!  <span class="brojRetka" id="15">15</span>Vani pak ostaju psi i vračari, bludnice, ubojice i idolopoklonici i tko god ljubi i čini laž.«</p><p class="noviRedak"> <h3>ZAVRŠETAK</h3> <span class="brojRetka" id="16">16</span>»Ja, Isus, poslah anđela svoga posvjedočiti ovo po crkvama. Ja sam korijen i izdanak Davidov, sjajna zvijezda Danica.«</p><p class="pocetakParagrafa"> <span class="brojRetka" id="17">17</span>I Duh i Zaručnica govore: »Dođi!« I tko ovo čuje, neka rekne: »Dođi!«</p><p class="pocetakParagrafa">Tko je žedan, neka dođe; tko hoće, neka zahvati vode života zabadava!</p><p class="pocetakParagrafa"> <span class="brojRetka" id="18">18</span>Ja svjedočim svakomu tko sluša riječi proroštva u ovoj knjizi: Tko ovomu što doda, Bog će njemu dodati zla napisana u ovoj knjizi.  <span class="brojRetka" id="19">19</span>I tko oduzme od riječi proroštva u ovoj knjizi, Bog će mu oduzeti udio na stablu života i na svetom gradu – na svemu što je napisano u ovoj knjizi.</p><p class="pocetakParagrafa"> <span class="brojRetka" id="20">20</span>Svjedok za sve ovo govori: »Da, dolazim ubrzo!«</p><p class="pocetakParagrafa">Amen!</p><p class="pocetakParagrafa">Dođi, Gospodine Isuse!</p><p class="pocetakParagrafa"> <span class="brojRetka" id="21">21</span>Milost Gospodina Isusa sa svima!</p>