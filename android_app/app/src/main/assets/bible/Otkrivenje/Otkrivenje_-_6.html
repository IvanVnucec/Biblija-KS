<h4>Jaganjac otvara sedam pečata</h4><p class="pocetakParagrafa"> <span class="brojRetka" id="1">1</span>I vidjeh: kad Jaganjac otvori prvi od sedam pečata, začujem gdje prvo od četiri bića govori glasom kao gromovnim: »Dođi!«  <span class="brojRetka" id="2">2</span>Pogledam, a ono konj bijelac i u njegova konjanika lûk. I dan mu je vijenac te kao pobjednik pođe da pobijedi.  <span class="brojRetka" id="3">3</span>Kad Jaganjac otvori drugi pečat, začujem drugo biće gdje govori: »Dođi!«  <span class="brojRetka" id="4">4</span>I iziđe drugi konj, riđan. I njegovu je konjaniku dano dignuti mir sa zemlje da se ljudi među sobom pokolju. I dan mu je mač velik.  <span class="brojRetka" id="5">5</span>Kad Jaganjac otvori treći pečat, začujem treće biće gdje govori: »Dođi!« Pogledam, a ono konj vranac i njegovu konjaniku u ruci tezulja.  <span class="brojRetka" id="6">6</span>Tada začujem kao neki glas isred četiriju bića gdje govori: »Mjera pšenice za denar! Tri mjere ječma za denar! A ulju i vinu ne udi!«  <span class="brojRetka" id="7">7</span>Kad Jaganjac otvori četvrti pečat, začujem glas četvrtoga bića gdje govori: »Dođi!«  <span class="brojRetka" id="8">8</span>Pogledam, a ono konj sivac; konjaniku njegovu ime je »Smrt« i prati ga Podzemlje. Dana im je vlast nad četvrtinom zemlje: ubijati mačem i glađu i smrću i zvijerima zemaljskim.</p><p class="pocetakParagrafa"> <span class="brojRetka" id="9">9</span>Kad Jaganjac otvori peti pečat, vidjeh pod žrtvenikom duše zaklanih zbog riječi Božje i zbog svjedočanstva što ga imahu.  <span class="brojRetka" id="10">10</span>Vikahu iza glasa: »Ta dokle, Gospodaru sveti i istiniti! Zar nećeš suditi i osvetiti krv našu na pozemljarima?«  <span class="brojRetka" id="11">11</span>I svakome je od njih dana bijela haljina i rečeno im je neka se strpe još malo vremena dok se ne ispuni broj njihovih sudrugova u službi i braće njihove koja imaju biti pobijena kao i oni.</p><p class="pocetakParagrafa"> <span class="brojRetka" id="12">12</span>I vidjeh: kad Jaganjac otvori šesti pečat, potres velik nasta. I sunce pocrnje kao dlakava kostrijet, sav mjesec posta kao krv.  <span class="brojRetka" id="13">13</span>I zvijezde padoše s neba na zemlju kao što smokva smokvice stresa kad je potrese žestok vjetar.  <span class="brojRetka" id="14">14</span>Nebo iščeznu kao savijena knjiga, a sve se planine i otoci pokrenuše s mjesta.  <span class="brojRetka" id="15">15</span>Kraljevi zemaljski, i velikaši, i vojvode, i bogataši, i mogućnici, rob i slobodnjak – svi se sakriše u špilje i pećine gorske  <span class="brojRetka" id="16">16</span>govoreći gorama i pećinama: »Padnite na nas i sakrijte nas od lica Onoga koji sjedi na prijestolju i od srdžbe Jaganjčeve.  <span class="brojRetka" id="17">17</span>Jer dođe Dan onaj veliki srdžbe njihove i tko će opstati!«</p>