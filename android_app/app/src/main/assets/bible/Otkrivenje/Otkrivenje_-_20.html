<h4>Tisućgodišnje kraljevstvo</h4><p class="pocetakParagrafa"> <span class="brojRetka" id="1">1</span>I vidjeh anđela: siđe s neba s ključima Bezdana i s velikim okovima u ruci.  <span class="brojRetka" id="2">2</span>Zgrabi Zmaja, Staru zmiju, to jest Đavla, Sotonu, i okova ga za tisuću godina.  <span class="brojRetka" id="3">3</span>Baci ga u Bezdan koji nad njim zatvori i zapečati da više ne zavodi narode dok se ne navrši tisuću godina. Nakon toga ima biti odriješen za malo vremena.</p><p class="pocetakParagrafa"> <span class="brojRetka" id="4">4</span>I vidjeh prijestolja – onima što sjedoše na njih dano je suditi – i duše pogubljenih zbog svjedočanstva Isusova i zbog Riječi Božje i sve koji se ne pokloniše Zvijeri ni kipu njezinu te ne primiše žiga na čela svoja ni na ruke. Oni oživješe i zakraljevaše s Kristom tisuću godina.  <span class="brojRetka" id="5">5</span>Drugi mrtvi ne oživješe dok se ne navrši tisuću godina. To je ono prvo uskrsnuće.  <span class="brojRetka" id="6">6</span>Blažen i svet onaj tko je dionik toga prvog uskrsnuća! Nad njim druga smrt nema vlasti: oni će biti svećenici Božji i Kristovi i s njime će kraljevati tisuću godina.</p><p class="noviRedak"> <h4>Drugi boj za dovršenje djela Božjega</h4><p class="pocetakParagrafa"> <span class="brojRetka" id="7">7</span>A kad se navrši tisuću godina, Sotona će iz svoga zatvora biti pušten:  <span class="brojRetka" id="8">8</span>izići će zavesti narode sa četiri kraja zemlje, Goga i Magoga, i skupiti ih u boj. Bit će ih kao pijeska morskoga.  <span class="brojRetka" id="9">9</span>Skupiše se na prostrano polje zemlje i opkoliše tabor svetih i ljubljeni grad. Ali oganj siđe s neba te ih proguta.  <span class="brojRetka" id="10">10</span>A njihov zavodnik, Đavao, bačen bi u jezero ognjeno i sumporno, gdje se nalaze i Zvijer i Lažni prorok: ondje će se mučiti danju i noću u vijeke vjekova.</p><p class="noviRedak"> <h4>Sud nad narodima</h4><p class="pocetakParagrafa"> <span class="brojRetka" id="11">11</span>I vidjeh veliko bijelo prijestolje i Onoga što sjede na nj: pred licem njegovim pobježe zemlja i nebo; ni mjesta im se više ne nađe.  <span class="brojRetka" id="12">12</span>I vidjeh mrtve, velike i male: stoje pred prijestoljem, a knjige se otvoriše. I otvori se jedna druga knjiga, knjiga života. I mrtvi bijahu suđeni po onome što stoji napisano u knjigama, po djelima svojim. <span class="brojRetka" id="13">13</span>More predade svoje mrtvace, a Smrt i Podzemlje svoje: i svaki bi suđen po djelima svojim. <span class="brojRetka" id="14">14</span>A Smrt i Podzemlje bili su bačeni u jezero ognjeno. Jezero ognjeno – to je druga smrt:  <span class="brojRetka" id="15">15</span>tko se god ne nađe zapisan u knjizi života, bio je bačen u jezero ognjeno.</p></p></p>