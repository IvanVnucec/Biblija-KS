<h4>Prijeti konačna kazna</h4><p class="pocetakParagrafa"> <span class="brojRetka" id="1">1</span>I vidjeh drugoga jednog, snažnog anđela: silazio s neba ogrnut oblakom, na glavi mu dúga, lice mu kao sunce, a noge kao ognjeno stupovlje;  <span class="brojRetka" id="2">2</span>u ruci drži otvorenu knjižicu. I zakorači desnom nogom na more, lijevom na zemlju pa povika iza glasa kao kad lav riče.  <span class="brojRetka" id="3">3</span>I kad povika, oglasi se sedam gromova tutnjavom.  <span class="brojRetka" id="4">4</span>A kad se oglasi sedam gromova, htjedoh pisati, ali začujem glas s neba: »Zapečati to što prozbori sedam gromova! Toga ne piši!«  <span class="brojRetka" id="5">5</span>I onaj anđeo što ga vidjeh gdje stoji na moru i zemlji, podiže k nebu desnicu  <span class="brojRetka" id="6">6</span>i zakle se Živim u vijeke vjekova, koji stvori nebo i sve što je na njemu, zemlju i sve što je na njoj, more i sve što je u njemu: »Neće više biti vremena!  <span class="brojRetka" id="7">7</span>Nego – u dane kad se oglasi sedmi anđeo, čim zatrubi, dovršit će se otajstvo Božje kao što on to navijesti slugama svojim prorocima.«</p><p class="pocetakParagrafa"> <span class="brojRetka" id="8">8</span>I glas što ga začuh s neba opet prozbori sa mnom: »Idi, uzmi otvorenu knjigu iz ruke anđela što stoji na moru i na zemlji!«  <span class="brojRetka" id="9">9</span>Pristupim k anđelu i zamolim ga da mi dade knjižicu. A on će mi: »Uzmi je i progutaj! Zagorčit će ti utrobu, ali će ti u ustima biti slatka kao med.«  <span class="brojRetka" id="10">10</span>Uzeh knjižicu iz ruke anđelove i progutah je. I bijaše mi u ustima kao med slatka, ali kad je progutah, zagorči mi utrobu.  <span class="brojRetka" id="11">11</span>I rečeno mi je: »Treba da ponovno prorokuješ proti pucima i narodima i kraljevima mnogim!«</p>