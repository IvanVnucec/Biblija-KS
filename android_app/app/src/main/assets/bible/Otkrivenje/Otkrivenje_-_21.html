<h3>4. NOVO NEBO I NOVA ZEMLJA</h3><h4>Nebeski Jeruzalem</h4><p class="pocetakParagrafa"> <span class="brojRetka" id="1">1</span>I vidjeh novo nebo i novu zemlju jer – prvo nebo i prva zemlja uminu; ni mora više nema.  <span class="brojRetka" id="2">2</span>I Sveti grad, novi Jeruzalem, vidjeh: silazi s neba od Boga, opremljen kao zaručnica nakićena za svoga muža.  <span class="brojRetka" id="3">3</span>I začujem jak glas s prijestolja:</p><p class="noviRedak"> </p><p class="stih1">»Evo Šatora Božjeg s ljudima!</p><p class="stih1">On će prebivati s njima:</p><p class="stih1">oni će biti narod njegov,</p><p class="stih1">a on će biti Bog s njima.</p><p class="stih1"> <span class="brojRetka" id="4">4</span>I otrt će im svaku suzu s očiju</p><p class="stih1">te smrti više neće biti,</p><p class="stih1">ni tuge, ni jauka, ni boli više neće biti</p><p class="stih1">jer – prijašnje uminu.«</p><p class="stih1"> <span class="brojRetka" id="5">5</span>Tada Onaj što sjedi na prijestolju reče:</p><p class="stih1">»Evo, sve činim novo!«</p><p class="stih1">I doda: »Napiši: Ove su riječi</p><p class="stih1">vjerne i istinite.«  <span class="brojRetka" id="6">6</span>I još mi reče:</p><p class="stih1">»Svršeno je!</p><p class="stih1">Ja sam Alfa i Omega,</p><p class="stih1">Početak i Svršetak!</p><p class="stih1">Ja ću žednomu dati</p><p class="stih1">s izvora vode života zabadava.</p><p class="stih1"> <span class="brojRetka" id="7">7</span>To će biti baština pobjednikova.</p><p class="stih1">I ja ću njemu biti Bog,</p><p class="stih1">a on meni sin.</p><p class="stih1"> <span class="brojRetka" id="8">8</span>Kukavicama pak, nevjernima i okaljanima,</p><p class="stih1">ubojicama, bludnicima,</p><p class="stih1">vračarima i idolopoklonicima</p><p class="stih1">i svim lažljivcima</p><p class="stih1">udio je u jezeru</p><p class="stih1">što gori ognjem i sumporom.</p><p class="stih1">To je druga smrt.«</p><p class="noviRedak"> <h4>Novi Jeruzalem</h4><p class="pocetakParagrafa"> <span class="brojRetka" id="9">9</span>I dođe jedan od sedam anđela što imaju sedam čaša punih zála konačnih te progovori sa mnom: »Dođi, pokazat ću ti Zaručnicu, Ženu Jaganjčevu!«  <span class="brojRetka" id="10">10</span>I prenese me u duhu na goru veliku, visoku i pokaza mi sveti grad Jeruzalem: silazi s neba od Boga,  <span class="brojRetka" id="11">11</span>sav u slavi Božjoj, blistav poput dragoga kamena, kamena slična kristalnom jaspisu;  <span class="brojRetka" id="12">12</span>okružen zidinama velikim i visokim, sa dvanaest vrata: na vratima dvanaest anđela i napisana imena dvanaest plemena Izraelovih.  <span class="brojRetka" id="13">13</span>Od istoka vrata troja, od sjevera vrata troja, od juga vrata troja, od zapada vrata troja. <span class="brojRetka" id="14">14</span>Gradske su zidine imale dvanaest temelja, a na njima dvanaest imena dvanaestorice apostola Jaganjčevih.</p><p class="pocetakParagrafa"> <span class="brojRetka" id="15">15</span>Moj subesjednik imaše mjeru, zlatnu trsku, da izmjeri grad, vrata njegova i zidine.  <span class="brojRetka" id="16">16</span>Grad se stere u četvorini: dužina mu jednaka širini. On izmjeri trskom grad: dvanaest tisuća stadija – dužina mu i širina i visina jednaka.  <span class="brojRetka" id="17">17</span>Izmjeri i njegove zidine: sto četrdeset i četiri lakta po čovjekovoj mjeri kojom je mjerio anđeo.  <span class="brojRetka" id="18">18</span>Zidine su gradske sagrađene od jaspisa, a sam grad od čistoga zlata, slična čistu staklu.  <span class="brojRetka" id="19">19</span>Temelji su gradskih zidina urešeni svakovrsnim dragim kamenjem: prvi je temelj od jaspisa, drugi od safira, treći od kalcedona, četvrti od smaragda,  <span class="brojRetka" id="20">20</span>peti od sardoniksa, šesti od sarda, sedmi od krizolita, osmi od berila, deveti od topaza, deseti od krizopraza, jedanaesti od hijacinta, dvanaesti od ametista.  <span class="brojRetka" id="21">21</span>Dvanaest vrata – dvanaest bisera: svaka od svoga bisera. A gradski trg – čisto zlato, kao prozirno staklo.</p><p class="pocetakParagrafa"> <span class="brojRetka" id="22">22</span>Hrama u gradu ne vidjeh. Ta Gospod, Bog, Svevladar, hram je njegov – i Jaganjac!  <span class="brojRetka" id="23">23</span>I gradu ne treba ni sunca ni mjeseca da mu svijetle. Ta Slava ga Božja obasjala i svjetiljka mu Jaganjac!  <span class="brojRetka" id="24">24</span>Narodi će hoditi u svjetlosti njegovoj, a kraljevi zemaljski u nj donositi slavu svoju.  <span class="brojRetka" id="25">25</span>Vrata mu se ne zatvaraju obdan, a noći ondje i nema.  <span class="brojRetka" id="26">26</span>U nj će se donijeti slava i čast narodâ.  <span class="brojRetka" id="27">27</span>Ali u nj neće unići ništa nečisto i nijedan tko čini gadost i laž, nego samo oni koji su zapisani u Jaganjčevoj knjizi života.</p></p>