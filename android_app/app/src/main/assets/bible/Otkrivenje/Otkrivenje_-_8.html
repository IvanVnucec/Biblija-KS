<h4>Sedmi pečat</h4><p class="pocetakParagrafa"> <span class="brojRetka" id="1">1</span>Kad Jaganjac otvori sedmi pečat, nasta muk na nebu oko pola sata.</p><p class="noviRedak"> <h4>Molitve svetih pospješuju Veliki dan</h4><p class="pocetakParagrafa"> <span class="brojRetka" id="2">2</span>I vidjeh: sedmorici anđela što stoje pred Bogom dano je sedam trubalja.  <span class="brojRetka" id="3">3</span>I drugi jedan anđeo pristupi i sa zlatnom kadionicom stane na žrtvenik. I dano mu je mnogo kâda da ga s molitvama svih svetih prinese na zlatni žrtvenik pred prijestoljem.  <span class="brojRetka" id="4">4</span>I vinu se dim kadni s molitvama svetih iz ruke anđelove pred lice Božje.  <span class="brojRetka" id="5">5</span>Anđeo uze kadionicu, napuni je vatrom sa žrtvenika i prosu na zemlju. I udariše gromovi, i glasovi, i munje, i potres.</p><p class="noviRedak"> <h4>Prve četiri trublje</h4><p class="pocetakParagrafa"> <span class="brojRetka" id="6">6</span>A sedam anđela sa sedam trubalja pripremiše se da zatrube.</p><p class="pocetakParagrafa"> <span class="brojRetka" id="7">7</span>Prvi zatrubi. I nastadoše tuča i oganj, pomiješani s krvlju, i budu bačeni na zemlju. I trećina zemlje izgorje, i trećina stabala izgorje, i sva zelena trava izgorje.  <span class="brojRetka" id="8">8</span>Drugi anđeo zatrubi. I nešto kao gora velika, ognjem zapaljena, bačeno bî u more. I trećina se mora pretvori u krv  <span class="brojRetka" id="9">9</span>te izginu trećina stvorenja što u moru žive i trećina lađa propade.</p><p class="pocetakParagrafa"> <span class="brojRetka" id="10">10</span>Treći anđeo zatrubi. I pade s neba zvijezda velika – gorjela je kao zublja – pade na trećinu rijeka i na izvore voda.  <span class="brojRetka" id="11">11</span>Zvijezdi je ime Pelin. I trećina se voda pretvori u pelin te mnoštvo ljudi poginu od zagorčenih voda.  <span class="brojRetka" id="12">12</span>Četvrti anđeo zatrubi. I bî udarena trećina sunca i trećina mjeseca i trećina zvijezda te pomrčaše za trećinu. I dan izgubi trećinu svoga sjaja, a tako i noć.</p><p class="pocetakParagrafa"> <span class="brojRetka" id="13">13</span>I vidjeh i začuh orla: letio posred neba i vikao iza glasa: »Jao! Jao! Jao pozemljarima od novih glasova trubalja preostale trojice anđela koji će sad-na zatrubiti!«</p></p></p>