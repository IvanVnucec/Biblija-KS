<h2>PROSLOV</h2><p class="pocetakParagrafa"> <span class="brojRetka" id="1">1</span>Otkrivenje Isusa Krista: njemu ga dade Bog da on pokaže slugama svojim ono što se ima dogoditi ubrzo. I on to označi poslavši svog anđela sluzi svomu Ivanu  <span class="brojRetka" id="2">2</span>koji posvjedoči za riječ Božju i za svjedočanstvo Isusa Krista – za sve što vidje.</p><p class="pocetakParagrafa"> <span class="brojRetka" id="3">3</span>Blago onomu koji čita i onima što slušaju riječi ovog proroštva te čuvaju što je u njem napisano. Jer vrijeme je blizu!</p><p class="noviRedak"> <h2>I. PISMA MALOAZIJSKIM CRKVAMA</h2><h4>Pozdrav</h4><p class="pocetakParagrafa"> <span class="brojRetka" id="4">4</span>Ivan sedmerim crkvama u Aziji. Milost vam i mir od Onoga koji jest i koji bijaše i koji dolazi i od sedam duhova što su pred Prijestoljem njegovim  <span class="brojRetka" id="5">5</span>i od Isusa Krista, Svjedoka vjernoga, Prvorođenca od mrtvih, Vladara nad kraljevima zemaljskim. Njemu koji nas ljubi, koji nas krvlju svojom otkupi od naših grijeha  <span class="brojRetka" id="6">6</span>te nas učini kraljevstvom, svećenicima Bogu i Ocu svojemu: Njemu slava i vlast u vijeke vjekova! Amen!</p><p class="pocetakParagrafa"> <span class="brojRetka" id="7">7</span>Gle, dolazi s oblacima i gledat će ga svako oko, svi koji su ga proboli, i naricat će nad njim sva plemena zemaljska. Da! Amen!</p><p class="pocetakParagrafa"> <span class="brojRetka" id="8">8</span>Ja sam Alfa i Omega, govori Gospodin Bog – Onaj koji jest i koji bijaše i koji dolazi, Svevladar.</p><p class="noviRedak"> <h4>Uvodno viđenje</h4><p class="pocetakParagrafa"> <span class="brojRetka" id="9">9</span>Ja, Ivan, brat vaš i suzajedničar u nevolji, kraljevstvu i postojanosti, u Isusu: bijah na otoku zvanu Patmos radi riječi Božje i svjedočanstva Isusova.  <span class="brojRetka" id="10">10</span>Zanijeh se u duhu u dan Gospodnji i začuh iza sebe jak glas, kao glas trublje.  <span class="brojRetka" id="11">11</span>Govoraše: »Što vidiš, napiši u knjigu i pošalji sedmerim crkvama: u Efez, Smirnu, Pergam, Tijatiru, Sard, Filadelfiju, Laodiceju.«  <span class="brojRetka" id="12">12</span>Okrenuh se da vidim glas koji govoraše sa mnom. I okrenuvši se, vidjeh sedam zlatnih svijećnjaka,  <span class="brojRetka" id="13">13</span>a posred svijećnjaka netko kao Sin Čovječji, odjeven u dugu haljinu, oko prsiju opasan zlatnim pojasom;  <span class="brojRetka" id="14">14</span>glava mu i vlasi bijele poput bijele vune, poput snijega, a oči mu kao plamen ognjeni;  <span class="brojRetka" id="15">15</span>noge mu nalik mjedi uglađenoj, kao u peći užarenoj, a glas mu kao šum voda mnogih; <span class="brojRetka" id="16">16</span>u desnici mu sedam zvijezda, iz usta mu izlazi mač dvosječan, oštar, a lice mu kao kad sunce sjaji u svoj svojoj snazi.</p><p class="pocetakParagrafa"> <span class="brojRetka" id="17">17</span>Kad ga vidjeh, padoh mu k nogama kao mrtav. A on stavi na me desnicu govoreći: »Ne boj se! Ja sam Prvi i Posljednji, <span class="brojRetka" id="18">18</span>i Živi! Mrtav bijah, a evo živim u vijeke vjekova te imam ključe Smrti i Podzemlja.  <span class="brojRetka" id="19">19</span>Napiši dakle što si vidio: ono što jest i što se ima dogoditi poslije.  <span class="brojRetka" id="20">20</span>Glede tajne onih sedam zvijezda koje vidje u mojoj desnici i sedam zlatnih svijećnjaka: sedam zvijezda anđeli su sedam crkava, sedam svijećnjaka sedam je crkava.«</p></p></p>